<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi"><section class="sutta" id="thag16.1"><article>
<div class="hgroup"><p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>16.1 Adhi­muttat­thera­gāthā</h1></div><blockquote class="gatha">
<p><a class="sc" id="sc705"></a><a class="verse-num-pts" id="verse-num-pts705"></a><a class="pts1" id="pts71"></a><a class="ms" id="p_19Th1_1041"></a><a class="msdiv" id="msdiv705"></a>“Yaññatthaṃ vā dhanatthaṃ vā,<br>ye hanāma mayaṃ pure;<br><span class="var" title="avase taṃ (bj) | avase'saṃ (pts2) | avasesānaṃ (aṭṭha.)" id="note326">Avasesaṃ</span> bhayaṃ hoti,<br>vedhanti vilapanti ca.</p>
<p><a class="sc" id="sc706"></a><a class="verse-num-pts" id="verse-num-pts706"></a><a class="ms" id="p_19Th1_1042"></a><a class="msdiv" id="msdiv706"></a>Tassa te natthi bhītattaṃ,<br>bhiyyo vaṇṇo pasīdati;<br>Kasmā na paridevesi,<br>evarūpe mahabbhaye”.</p>
<p><a class="sc" id="sc707"></a><a class="verse-num-pts" id="verse-num-pts707"></a><a class="ms" id="p_19Th1_1043"></a><a class="msdiv" id="msdiv707"></a>“Natthi cetasikaṃ dukkhaṃ,<br>anapekkhassa gāmaṇi;<br>Atikkantā bhayā sabbe,<br>khīṇa­saṃ­yoja­nassa ve.</p>
<p><a class="sc" id="sc708"></a><a class="verse-num-pts" id="verse-num-pts708"></a><a class="ms" id="p_19Th1_1044"></a><a class="msdiv" id="msdiv708"></a>Khīṇāya bhavanettiyā,<br>diṭṭhe dhamme yathātathe;<br>Na bhayaṃ maraṇe hoti,<br>bhāra­nikkhepane yathā.</p>
<p><a class="sc" id="sc709"></a><a class="verse-num-pts" id="verse-num-pts709"></a><a class="ms" id="p_19Th1_1045"></a><a class="msdiv" id="msdiv709"></a>Suciṇṇaṃ brahmacariyaṃ me,<br>maggo cāpi subhāvito;<br>Maraṇe me bhayaṃ natthi,<br>rogānamiva saṅkhaye.</p>
<p><a class="sc" id="sc710"></a><a class="verse-num-pts" id="verse-num-pts710"></a><a class="ms" id="p_19Th1_1046"></a><a class="msdiv" id="msdiv710"></a>Suciṇṇaṃ brahmacariyaṃ me,<br>maggo cāpi subhāvito;<br>Nirassādā bhavā diṭṭhā,<br>visaṃ <span class="var" title="pītvāva (bj) | pitvāna (s2, s3, pts1)" id="note327">pitvāva</span> chaḍḍitaṃ.</p>
<p><a class="sc" id="sc711"></a><a class="verse-num-pts" id="verse-num-pts711"></a><a class="ms" id="p_19Th1_1047"></a><a class="msdiv" id="msdiv711"></a>Pāragū anupādāno,<br>katakicco anāsavo;<br>Tuṭṭho āyukkhayā hoti,<br>mutto āghātanā yathā.</p>
<p><a class="sc" id="sc712"></a><a class="verse-num-pts" id="verse-num-pts712"></a><a class="ms" id="p_19Th1_1048"></a><a class="msdiv" id="msdiv712"></a>Uttamaṃ dhammataṃ patto,<br>sabbaloke anatthiko;<br>Ādittāva gharā mutto,<br>maraṇasmiṃ na socati.</p>
<p><a class="sc" id="sc713"></a><a class="verse-num-pts" id="verse-num-pts713"></a><a class="ms" id="p_19Th1_1049"></a><a class="msdiv" id="msdiv713"></a>Yadatthi saṅgataṃ kiñci,<br>bhavo vā yattha labbhati;<br>Sabbaṃ anissaraṃ etaṃ,<br>iti vuttaṃ mahesinā.</p>
<p><a class="sc" id="sc714"></a><a class="verse-num-pts" id="verse-num-pts714"></a><a class="ms" id="p_19Th1_1050"></a><a class="msdiv" id="msdiv714"></a>Yo taṃ tathā pajānāti,<br>yathā buddhena desitaṃ;<br>Na gaṇhāti bhavaṃ kiñci,<br>sutattaṃva ayoguḷaṃ.</p>
<p><a class="sc" id="sc715"></a><a class="verse-num-pts" id="verse-num-pts715"></a><a class="ms" id="p_19Th1_1051"></a><a class="msdiv" id="msdiv715"></a>Na me hoti ‘ahosin’ti,<br>‘bhavissan’ti na hoti me;<br>Saṅkhārā vigamissanti,<br>tattha kā paridevanā.</p>
<p><a class="sc" id="sc716"></a><a class="verse-num-pts" id="verse-num-pts716"></a><a class="ms" id="p_19Th1_1052"></a><a class="msdiv" id="msdiv716"></a>Suddhaṃ dhamma­sa­muppādaṃ,<br>Suddhaṃ saṅ­khā­ra­santa­tiṃ;<br>Passantassa yathābhūtaṃ,<br>Na bhayaṃ hoti gāmaṇi.</p>
<p><a class="sc" id="sc717"></a><a class="verse-num-pts" id="verse-num-pts717"></a><a class="ms" id="p_19Th1_1053"></a><a class="msdiv" id="msdiv717"></a>Tiṇa­kaṭṭha­samaṃ lokaṃ,<br>yadā paññāya passati;<br>Mamattaṃ so asaṃvindaṃ,<br>‘natthi me’ti na socati.</p>
<p><a class="sc" id="sc718"></a><a class="verse-num-pts" id="verse-num-pts718"></a><a class="pts1" id="pts72"></a><a class="ms" id="p_19Th1_1054"></a><a class="msdiv" id="msdiv718"></a>Ukkaṇṭhāmi sarīrena,<br>bhavenamhi anatthiko;<br>Soyaṃ bhijjissati kāyo,<br>añño ca na bhavissati.</p>
<p><a class="sc" id="sc719"></a><a class="verse-num-pts" id="verse-num-pts719"></a><a class="ms" id="p_19Th1_1055"></a><a class="msdiv" id="msdiv719"></a>Yaṃ vo kiccaṃ sarīrena,<br>taṃ karotha yadicchatha;<br>Na me tappaccayā tattha,<br>doso pemañca hehiti”.</p>
<p><a class="sc" id="sc720"></a><a class="verse-num-pts" id="verse-num-pts720"></a><a class="ms" id="p_19Th1_1056"></a><a class="msdiv" id="msdiv720"></a>Tassa taṃ vacanaṃ sutvā,<br>abbhutaṃ lomahaṃsanaṃ;<br>Satthāni nikkhipitvāna,<br>māṇavā etadabravuṃ.</p>
<p><a class="sc" id="sc721"></a><a class="verse-num-pts" id="verse-num-pts721"></a><a class="ms" id="p_19Th1_1057"></a><a class="msdiv" id="msdiv721"></a>“Kiṃ <span class="var" title="bhaddante (bj, pts1)" id="note328">bhadante</span> karitvāna,<br>ko vā ācariyo tava;<br>Kassa sāsanamāgamma,<br>labbhate taṃ asokatā”.</p>
<p><a class="sc" id="sc722"></a><a class="verse-num-pts" id="verse-num-pts722"></a><a class="ms" id="p_19Th1_1058"></a><a class="msdiv" id="msdiv722"></a>“Sabbaññū sabbadassāvī,<br>jino ācariyo mama;<br>Mahākāruṇiko satthā,<br>sabba­loka­ti­kicchako.</p>
<p><a class="sc" id="sc723"></a><a class="verse-num-pts" id="verse-num-pts723"></a><a class="ms" id="p_19Th1_1059"></a><a class="msdiv" id="msdiv723"></a>Tenāyaṃ desito dhammo,<br>khayagāmī anuttaro;<br>Tassa sāsanamāgamma,<br>labbhate taṃ asokatā”.</p>
<p><a class="sc" id="sc724"></a><a class="verse-num-pts" id="verse-num-pts724"></a><a class="ms" id="p_19Th1_1060"></a><a class="msdiv" id="msdiv724"></a>Sutvāna corā isino subhāsitaṃ,<br>Nikkhippa satthāni ca āvudhāni ca;<br>Tamhā ca kammā viramiṃsu eke,<br>Eke ca pabbaj­ja­ma­ro­ca­yiṃsu.</p>
<p><a class="sc" id="sc725"></a><a class="verse-num-pts" id="verse-num-pts725"></a><a class="ms" id="p_19Th1_1061"></a><a class="msdiv" id="msdiv725"></a>Te pabbajitvā sugatassa sāsane,<br>Bhāvetva boj­jhaṅ­ga­balāni paṇḍitā;<br>Udaggacittā sumanā katindriyā,<br>Phusiṃsu nibbānapadaṃ asaṅkhatanti.</p></blockquote><p class="endsutta"><a class="ms" id="p_19Th1_1062"></a>… Adhimutto thero ….</p></article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p></div></section></div></body></html>
