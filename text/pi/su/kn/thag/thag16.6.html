<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi"><section class="sutta" id="thag16.6"><article>
<div class="hgroup"><p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>16.6 Selat­thera­gāthā</h1></div><blockquote class="gatha">
<p><span class="cross" title="^mn92#16 [Selasutta] | ^snp3.7#637 [Selasutta]" id="note379">^</span>
<a class="sc" id="sc818"></a><a class="verse-num-pts" id="verse-num-pts818"></a><a class="ms" id="p_19Th1_1159"></a><a class="msdiv" id="msdiv818"></a>“Paripuṇṇakāyo suruci,<br>Sujāto cārudassano;<br>Suvaṇṇavaṇṇosi bhagavā,<br><span class="var" title="susukkadāṭho virīyavā (bj) | susukkadāṭhosi viriyavā (s2, s3, pts1-2)" id="note380">Susukkadāṭhosi vīriyavā</span>.</p>
<p><a class="sc" id="sc819"></a><a class="verse-num-pts" id="verse-num-pts819"></a><a class="ms" id="p_19Th1_1160"></a><a class="msdiv" id="msdiv819"></a>Narassa hi sujātassa,<br>ye bhavanti viyañjanā;<br>Sabbe te tava kāyasmiṃ,<br>mahāpuri­sa­lak­khaṇā.</p>
<p><span class="cross" title="^mn92#16 [Selasutta] | ^snp3.7#639 [Selasutta] | ^pe2#118 [Sāsana­paṭṭhā­na­dutiya­bhūmi]" id="note381">^</span>
<a class="sc" id="sc820"></a><a class="verse-num-pts" id="verse-num-pts820"></a><a class="ms" id="p_19Th1_1161"></a><a class="msdiv" id="msdiv820"></a>Pasannanetto sumukho,<br>brahā uju patāpavā;<br>Majjhe samaṇasaṃ­ghassa,<br>ādiccova virocasi.</p>
<p><a class="sc" id="sc821"></a><a class="verse-num-pts" id="verse-num-pts821"></a><a class="ms" id="p_19Th1_1162"></a><a class="msdiv" id="msdiv821"></a>Kalyāṇadassano bhikkhu,<br>kañ­cana­sanni­bhat­taco;<br>Kiṃ te samaṇabhāvena,<br>evaṃ uttamavaṇṇino.</p>
<p><a class="sc" id="sc822"></a><a class="verse-num-pts" id="verse-num-pts822"></a><a class="ms" id="p_19Th1_1163"></a><a class="msdiv" id="msdiv822"></a>Rājā arahasi bhavituṃ,<br>cakkavattī rathesabho;<br>Cāturanto vijitāvī,<br><span class="var" title="jambumaṇḍassa (mr)" id="note382">jambusaṇḍassa</span> issaro.</p>
<p><a class="sc" id="sc823"></a><a class="verse-num-pts" id="verse-num-pts823"></a><a class="ms" id="p_19Th1_1164"></a><a class="msdiv" id="msdiv823"></a>Khattiyā <span class="var" title="bhogā rājāno (bj, mr) | bhojarājāno (s2, s3, pts1-2)" id="note383">bhogī rājāno</span>,<br>anuyantā bhavanti te;<br><span class="var" title="rājādhirājā (bj, mr)" id="note384">Rājābhirājā</span> manujindo,<br>rajjaṃ kārehi gotama”.</p>
<p><a class="sc" id="sc824"></a><a class="verse-num-pts" id="verse-num-pts824"></a><a class="pts1" id="pts79"></a><a class="ms" id="p_19Th1_1165"></a><a class="msdiv" id="msdiv824"></a>“Rājāhamasmi sela,<span class="gathaQuote">(selāti bhagavā)</span><br>Dhammarājā anuttaro;<br>Dhammena cakkaṃ vattemi,<br>Cakkaṃ appaṭivattiyaṃ”.</p>
<p><a class="sc" id="sc825"></a><a class="verse-num-pts" id="verse-num-pts825"></a><a class="ms" id="p_19Th1_1166"></a><a class="msdiv" id="msdiv825"></a>“Sambuddho paṭijānāsi,<span class="gathaQuote">(iti selo brāhmaṇo)</span><br>Dhammarājā anuttaro;<br>‘Dhammena cakkaṃ vattemi’,<br>Iti bhāsatha gotama.</p>
<p><a class="sc" id="sc826"></a><a class="verse-num-pts" id="verse-num-pts826"></a><a class="ms" id="p_19Th1_1167"></a><a class="msdiv" id="msdiv826"></a>Ko nu senāpati bhoto,<br>sāvako <span class="var" title="satthu anvayo (bj)" id="note385">satthuranvayo</span>;<br>Ko <span class="var" title="te maṃ anuvatteti (bj) | imaṃ anuvatteti (pts1) | t'etaṃ anuvatteti (pts2)" id="note386">teta­manu­vat­teti</span>,<br>dhammacakkaṃ pavattitaṃ”.</p>
<p><a class="sc" id="sc827"></a><a class="verse-num-pts" id="verse-num-pts827"></a><a class="ms" id="p_19Th1_1168"></a><a class="msdiv" id="msdiv827"></a>“Mayā pavattitaṃ cakkaṃ,<span class="gathaQuote">(selāti bhagavā)</span><br>Dhammacakkaṃ anuttaraṃ;<br>Sāriputto anuvatteti,<br>Anujāto tathāgataṃ.</p>
<p><a class="sc" id="sc828"></a><a class="verse-num-pts" id="verse-num-pts828"></a><a class="ms" id="p_19Th1_1169"></a><a class="msdiv" id="msdiv828"></a>Abhiññeyyaṃ abhiññātaṃ,<br>bhāvetabbañca bhāvitaṃ;<br>Pahātabbaṃ pahīnaṃ me,<br>tasmā buddhosmi brāhmaṇa.</p>
<p><a class="sc" id="sc829"></a><a class="verse-num-pts" id="verse-num-pts829"></a><a class="ms" id="p_19Th1_1170"></a><a class="msdiv" id="msdiv829"></a>Vinayassu mayi kaṅkhaṃ,<br>adhimuccassu brāhmaṇa;<br>Dullabhaṃ dassanaṃ hoti,<br>sambuddhānaṃ abhiṇhaso.</p>
<p><a class="sc" id="sc830"></a><a class="verse-num-pts" id="verse-num-pts830"></a><a class="ms" id="p_19Th1_1171"></a><a class="msdiv" id="msdiv830"></a>Yesaṃ ve dullabho loke,<br>pātubhāvo abhiṇhaso;<br>Sohaṃ brāhmaṇa buddhosmi,<br>sallakatto anuttaro.</p>
<p><a class="sc" id="sc831"></a><a class="verse-num-pts" id="verse-num-pts831"></a><a class="ms" id="p_19Th1_1172"></a><a class="msdiv" id="msdiv831"></a>Brahmabhūto atitulo,<br>māra­senap­pa­maddano;<br>Sabbāmitte <span class="var" title="vasī (s2, s3, pts1-2, mr ^mn92#16 [Selasutta]; ^snp4.16#875 [Sāriputtasutta])" id="note387">vase</span> katvā,<br>modāmi akutobhayo”.</p>
<p><a class="sc" id="sc832"></a><a class="verse-num-pts" id="verse-num-pts832"></a><a class="ms" id="p_19Th1_1173"></a><a class="msdiv" id="msdiv832"></a>“Idaṃ bhonto nisāmetha,<br>yathā bhāsati cakkhumā;<br>Sallakatto mahāvīro,<br>sīhova nadatī vane.</p>
<p><a class="sc" id="sc833"></a><a class="verse-num-pts" id="verse-num-pts833"></a><a class="ms" id="p_19Th1_1174"></a><a class="msdiv" id="msdiv833"></a>Brahmabhūtaṃ atitulaṃ,<br>māra­senap­pa­madda­naṃ;<br>Ko disvā nappasīdeyya,<br>api kaṇhābhijātiko.</p>
<p><a class="sc" id="sc834"></a><a class="verse-num-pts" id="verse-num-pts834"></a><a class="ms" id="p_19Th1_1175"></a><a class="msdiv" id="msdiv834"></a>Yo maṃ icchati anvetu,<br>yo vā nicchati gacchatu;<br>Idhāhaṃ pabbajissāmi,<br>varapaññassa santike”.</p>
<p><a class="sc" id="sc835"></a><a class="verse-num-pts" id="verse-num-pts835"></a><a class="ms" id="p_19Th1_1176"></a><a class="msdiv" id="msdiv835"></a>“Etañce ruccati bhoto,<br>sammā­sambud­dha­sāsanaṃ;<br>Mayampi pabbajissāma,<br>varapaññassa santike”.</p>
<p><a class="sc" id="sc836"></a><a class="verse-num-pts" id="verse-num-pts836"></a><a class="ms" id="p_19Th1_1177"></a><a class="msdiv" id="msdiv836"></a>“Brāhmaṇā tisatā ime,<br>yācanti pañjalīkatā;<br>‘Brahmacariyaṃ carissāma,<br>bhagavā tava santike’”.</p>
<p><a class="sc" id="sc837"></a><a class="verse-num-pts" id="verse-num-pts837"></a><a class="ms" id="p_19Th1_1178"></a><a class="msdiv" id="msdiv837"></a>“Svākkhātaṃ brahmacariyaṃ,<span class="gathaQuote">(selāti bhagavā)</span><br>San­diṭṭhi­ka­ma­kālikaṃ;<br>Yattha amoghā pabbajjā,<br>Appamattassa sikkhato”.</p>
<p><a class="sc" id="sc838"></a><a class="verse-num-pts" id="verse-num-pts838"></a><a class="pts1" id="pts80"></a><a class="ms" id="p_19Th1_1179"></a><a class="msdiv" id="msdiv838"></a>“Yaṃ taṃ <span class="var" title="saraṇamāgamma (bj, s2, s3, pts1)" id="note388">saraṇamāgamha</span>,<br>ito <span class="var" title="aṭṭhami (s2, s3, pts1-2, mr)" id="note389">aṭṭhame</span> cakkhuma;<br>Sattarattena bhagavā,<br>dantāmha tava sāsane.</p>
<p><a class="sc" id="sc839"></a><a class="verse-num-pts" id="verse-num-pts839"></a><a class="ms" id="p_19Th1_1180"></a><a class="msdiv" id="msdiv839"></a>Tuvaṃ buddho tuvaṃ satthā,<br>tuvaṃ mārābhibhū muni;<br>Tuvaṃ anusaye chetvā,<br>tiṇṇo tāresimaṃ pajaṃ.</p>
<p><a class="sc" id="sc840"></a><a class="verse-num-pts" id="verse-num-pts840"></a><a class="ms" id="p_19Th1_1181"></a><a class="msdiv" id="msdiv840"></a>Upadhī te samatikkantā,<br>āsavā te padālitā;<br>Sīhova anupādāno,<br>pahīna­bhaya­bhe­ravo.</p>
<p><a class="sc" id="sc841"></a><a class="verse-num-pts" id="verse-num-pts841"></a><a class="ms" id="p_19Th1_1182"></a><a class="msdiv" id="msdiv841"></a>Bhikkhavo tisatā ime,<br>tiṭṭhanti pañjalīkatā;<br>Pāde vīra pasārehi,<br>nāgā vandantu satthuno”ti.</p></blockquote><p class="endsutta"><a class="ms" id="p_19Th1_1183"></a>… Selo thero ….</p></article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p></aside></section></div></body></html>