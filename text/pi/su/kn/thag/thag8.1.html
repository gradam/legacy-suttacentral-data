<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag8.1">
<article>
<div class="hgroup">
<p class="division">Theragāthā</p>
<p>Aṭṭhakanipāta</p>
<p>Paṭhamavagga</p>
<h1>Mahākaccāyanattheragāthā</h1>
</div>
<blockquote class="gatha">
<p>
<a class="msdiv" id="msdiv494"></a>
<a class="ms" id="p_19Th1_787"></a>
<a class="sc" id="1"></a>
“Kammaṃ bahukaṃ na kāraye,<br>
Parivajjeyya janaṃ na uyyame;<br>
So ussukko rasānugiddho,<br>
Atthaṃ riñcati yo sukhādhivāho.<br>
</p>
<p>
<a class="msdiv" id="msdiv495"></a>
<a class="ms" id="p_19Th1_788"></a>
<a class="sc" id="2"></a>
Paṅkoti hi naṃ avedayuṃ,<br>
Yāyaṃ vandanapūjanā kulesu;<br>
Sukhumaṃ sallaṃ durubbahaṃ,<br>
Sakkāro kāpurisena dujjaho.<br>
</p>
<p>
<a class="msdiv" id="msdiv496"></a>
<a class="ms" id="p_19Th1_789"></a>
<a class="sc" id="3"></a>
Na parassupanidhāya,<br>
kammaṃ maccassa pāpakaṃ;<br>
Attanā taṃ na seveyya,<br>
kammabandhū hi mātiyā.<br>
</p>
<p>
<a class="msdiv" id="msdiv497"></a>
<a class="ms" id="p_19Th1_790"></a>
<a class="sc" id="4"></a>
Na pare vacanā coro,<br>
na pare vacanā muni;<br>
Attā ca naṃ yathāvedi,<br>
devāpi naṃ tathā vidū.<br>
</p>
<p>
<a class="msdiv" id="msdiv498"></a>
<a class="ms" id="p_19Th1_791"></a>
<a class="sc" id="5"></a>
Pare ca na vijānanti,<br>
mayamettha yamāmase;<br>
Ye ca tattha vijānanti,<br>
tato sammanti medhagā.<br>
</p>
<p>
<a class="msdiv" id="msdiv499"></a>
<a class="ms" id="p_19Th1_792"></a>
<a class="sc" id="6"></a>
Jīvate vāpi sappañño,<br>
api vittaparikkhayo;<br>
Paññāya ca alābhena,<br>
vittavāpi na jīvati.<br>
</p>
<p>
<a class="msdiv" id="msdiv500"></a>
<a class="ms" id="p_19Th1_793"></a>
<a class="sc" id="7"></a>
Sabbaṃ suṇāti sotena,<br>
sabbaṃ passati cakkhunā;<br>
Na ca diṭṭhaṃ sutaṃ dhīro,<br>
sabbaṃ ujjhitumarahati.<br>
</p>
<p>
<a class="msdiv" id="msdiv501"></a>
<a class="ms" id="p_19Th1_794"></a>
<a class="sc" id="8"></a>
Cakkhumāssa yathā andho,<br>
sotavā badhiro yathā;<br>
Paññavāssa yathā mūgo,<br>
balavā dubbaloriva;<br>
Atha atthe samuppanne,<br>
sayetha matasāyikan”ti.<br>
</p>
</blockquote>
<p class="endsutta">
<a class="ms" id="p_19Th1_795"></a>
<a class="sc" id="9"></a>
…  Mahākaccāyano thero… .</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>