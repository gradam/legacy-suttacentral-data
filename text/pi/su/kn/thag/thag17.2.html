<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag17.2">
<article>
<div class="hgroup">
<p class="division">Theragāthā</p>
<p>Tiṃsanipāta</p>
<p>Paṭhamavagga</p>
<h1>2 Sāriputtattheragāthā</h1>
</div>
<blockquote class="gatha">
<p><a class="msdiv" id="msdiv981"></a>
<a class="ms" id="p_19Th1_1331"></a>
<a class="sc" id="1"></a>
“Yathācārī yathāsato satīmā, <br>
Yatasaṅkappajjhāyi appamatto; <br>
Ajjhattarato samāhitatto, <br>
Eko santusito tamāhu bhikkhuṃ. <br>
</p>
<p><a class="msdiv" id="msdiv982"></a>
<a class="ms" id="p_19Th1_1332"></a>
<a class="sc" id="2"></a>
Allaṃ sukkhaṃ vā bhuñjanto, <br>
Na bāḷhaṃ suhito siyā; <br>
Ūnūdaro mitāhāro, <br>
Sato bhikkhu paribbaje. <br>
</p>
<p><a class="msdiv" id="msdiv983"></a>
<a class="ms" id="p_19Th1_1333"></a>
<a class="sc" id="3"></a>
Cattāro pañca ālope, <br>
abhutvā udakaṃ pive; <br>
Alaṃ phāsuvihārāya, <br>
pahitattassa bhikkhuno. <br>
</p>
<p><a class="msdiv" id="msdiv984"></a>
<a class="ms" id="p_19Th1_1334"></a>
<a class="sc" id="4"></a>
Kappiyaṃ tañce chādeti, <br>
cīvaraṃ idamatthikaṃ; <br>
Alaṃ phāsuvihārāya, <br>
pahitattassa bhikkhuno. <br>
</p>
<p><a class="msdiv" id="msdiv985"></a>
<a class="ms" id="p_19Th1_1335"></a>
<a class="sc" id="5"></a>
Pallaṅkena nisinnassa, <br>
jaṇṇuke nābhivassati; <br>
Alaṃ phāsuvihārāya, <br>
pahitattassa bhikkhuno. <br>
</p>
<p><a class="msdiv" id="msdiv986"></a>
<a class="ms" id="p_19Th1_1336"></a>
<a class="sc" id="6"></a>
Yo sukhaṃ dukkhato adda, <br>
dukkhamaddakkhi sallato; <br>
Ubhayantarena nāhosi, <br>
kena lokasmi kiṃ siyā. <br>
</p>
<p><a class="msdiv" id="msdiv987"></a>
<a class="ms" id="p_19Th1_1337"></a>
<a class="sc" id="7"></a>
Mā me kadāci pāpiccho, <br>
kusīto hīnavīriyo; <br>
Appassuto anādaro, <br>
kena lokasmi kiṃ siyā. <br>
</p>
<p><a class="msdiv" id="msdiv988"></a>
<a class="ms" id="p_19Th1_1338"></a>
<a class="sc" id="8"></a>
Bahussuto ca medhāvī, <br>
sīlesu susamāhito; <br>
Cetosamathamanuyutto, <br>
api muddhani tiṭṭhatu. <br>
</p>
<p><a class="msdiv" id="msdiv989"></a>
<a class="ms" id="p_19Th1_1339"></a>
<a class="sc" id="9"></a>
Yo papañcamanuyutto, <br>
papañcābhirato mago; <br>
Virādhayī so nibbānaṃ, <br>
yogakkhemaṃ anuttaraṃ. <br>
</p>
<p><a class="msdiv" id="msdiv990"></a>
<a class="ms" id="p_19Th1_1340"></a>
<a class="sc" id="10"></a>
Yo ca papañcaṃ hitvāna, <br>
nippapañcapathe rato; <br>
Ārādhayī so nibbānaṃ, <br>
yogakkhemaṃ anuttaraṃ. <br>
</p>
<p><a class="msdiv" id="msdiv991"></a>
<a class="ms" id="p_19Th1_1341"></a>
<a class="sc" id="11"></a>
Gāme vā yadi vāraññe, <br>
Ninne vā yadi vā thale; <br>
Yattha arahanto viharanti, <br>
Taṃ bhūmirāmaṇeyyakaṃ. <br>
</p>
<p><a class="msdiv" id="msdiv992"></a>
<a class="ms" id="p_19Th1_1342"></a>
<a class="sc" id="12"></a>
Ramaṇīyāni araññāni, <br>
yattha na ramatī jano; <br>
Vītarāgā ramissanti, <br>
na te kāmagavesino. <br>
</p>
<p><a class="msdiv" id="msdiv993"></a>
<a class="ms" id="p_19Th1_1343"></a>
<a class="sc" id="13"></a>
Nidhīnaṃva pavattāraṃ, <br>
yaṃ passe vajjadassinaṃ; <br>
Niggayhavādiṃ medhāviṃ, <br>
tādisaṃ paṇḍitaṃ bhaje; <br>
Tādisaṃ bhajamānassa, <br>
seyyo hoti na pāpiyo. <br>
</p>
<p><a class="msdiv" id="msdiv994"></a>
<a class="ms" id="p_19Th1_1344"></a>
<a class="sc" id="14"></a>
Ovadeyyānusāseyya, <br>
asabbhā ca nivāraye; <br>
Satañhi so piyo hoti, <br>
asataṃ hoti appiyo. <br>
</p>
<p><a class="msdiv" id="msdiv995"></a>
<a class="ms" id="p_19Th1_1345"></a>
<a class="sc" id="15"></a>
Aññassa bhagavā buddho, <br>
dhammaṃ desesi cakkhumā; <br>
Dhamme desiyamānamhi, <br>
sotamodhesimatthiko; <br>
Taṃ me amoghaṃ savanaṃ, <br>
vimuttomhi anāsavo. <br>
</p>
<p><a class="msdiv" id="msdiv996"></a>
<a class="ms" id="p_19Th1_1346"></a>
<a class="sc" id="16"></a>
Neva pubbenivāsāya, <br>
napi dibbassa cakkhuno; <br>
Cetopariyāya iddhiyā, <br>
cutiyā upapattiyā; <br>
Sotadhātuvisuddhiyā, <br>
paṇidhī me na vijjati”. <br>
</p>
<p><a class="msdiv" id="msdiv997"></a>
<a class="ms" id="p_19Th1_1347"></a>
<a class="sc" id="17"></a>
“Rukkhamūlaṃva nissāya, <br>
muṇḍo saṅghāṭipāruto; <br>
Paññāya uttamo thero, <br>
upatissova jhāyati. <br>
</p>
<p><a class="msdiv" id="msdiv998"></a>
<a class="ms" id="p_19Th1_1348"></a>
<a class="sc" id="18"></a>
Avitakkaṃ samāpanno, <br>
sammāsambuddhasāvako; <br>
Ariyena tuṇhībhāvena, <br>
upeto hoti tāvade. <br>
</p>
<p><a class="msdiv" id="msdiv999"></a>
<a class="ms" id="p_19Th1_1349"></a>
<a class="sc" id="19"></a>
Yathāpi pabbato selo, <br>
acalo suppatiṭṭhito; <br>
Evaṃ mohakkhayā bhikkhu, <br>
pabbatova na vedhati”. <br>
</p>
<p><a class="msdiv" id="msdiv1000"></a>
<a class="ms" id="p_19Th1_1350"></a>
<a class="sc" id="20"></a>
“Anaṅgaṇassa posassa, <br>
niccaṃ sucigavesino; <br>
Vālaggamattaṃ pāpassa, <br>
abbhamattaṃva khāyati. <br>
</p>
<p><a class="msdiv" id="msdiv1001"></a>
<a class="ms" id="p_19Th1_1351"></a>
<a class="sc" id="21"></a>
Nābhinandāmi maraṇaṃ, <br>
nābhinandāmi jīvitaṃ; <br>
Nikkhipissaṃ imaṃ kāyaṃ, <br>
sampajāno patissato. <br>
</p>
<p><a class="msdiv" id="msdiv1002"></a>
<a class="ms" id="p_19Th1_1352"></a>
<a class="sc" id="22"></a>
Nābhinandāmi maraṇaṃ, <br>
nābhinandāmi jīvitaṃ; <br>
Kālañca paṭikaṅkhāmi, <br>
nibbisaṃ bhatako yathā”. <br>
</p>
<p><a class="msdiv" id="msdiv1003"></a>
<a class="ms" id="p_19Th1_1353"></a>
<a class="sc" id="23"></a>
“Ubhayena midaṃ maraṇameva, <br>
Nāmaraṇaṃ pacchā vā pure vā; <br>
Paṭipajjatha mā vinassatha, <br>
Khaṇo vo mā upaccagā. <br>
</p>
<p><a class="msdiv" id="msdiv1004"></a>
<a class="ms" id="p_19Th1_1354"></a>
<a class="sc" id="24"></a>
Nagaraṃ yathā paccantaṃ, <br>
guttaṃ santarabāhiraṃ; <br>
Evaṃ gopetha attānaṃ, <br>
khaṇo vo mā upaccagā; <br>
Khaṇātītā hi socanti, <br>
nirayamhi samappitā”. <br>
</p>
<p><a class="msdiv" id="msdiv1005"></a>
<a class="ms" id="p_19Th1_1355"></a>
<a class="sc" id="25"></a>
“Upasanto uparato, <br>
mantabhāṇī anuddhato; <br>
Dhunāti pāpake dhamme, <br>
dumapattaṃva māluto. <br>
</p>
<p><a class="msdiv" id="msdiv1006"></a>
<a class="ms" id="p_19Th1_1356"></a>
<a class="sc" id="26"></a>
Upasanto uparato, <br>
mantabhāṇī anuddhato; <br>
Appāsi pāpake dhamme, <br>
dumapattaṃva māluto. <br>
</p>
<p><a class="msdiv" id="msdiv1007"></a>
<a class="ms" id="p_19Th1_1357"></a>
<a class="sc" id="27"></a>
Upasanto anāyāso, <br>
vippasanno anāvilo; <br>
Kalyāṇasīlo medhāvī, <br>
dukkhassantakaro siyā”. <br>
</p>
<p><a class="msdiv" id="msdiv1008"></a>
<a class="ms" id="p_19Th1_1358"></a>
<a class="sc" id="28"></a>
“Na vissase ekatiyesu evaṃ, <br>
Agārisu pabbajitesu cāpi; <br>
Sādhūpi hutvā na asādhu honti, <br>
Asādhu hutvā puna sādhu honti. <br>
</p>
<p><a class="msdiv" id="msdiv1009"></a>
<a class="ms" id="p_19Th1_1359"></a>
<a class="sc" id="29"></a>
Kāmacchando ca byāpādo, <br>
thinamiddhañca bhikkhuno; <br>
Uddhaccaṃ vicikicchā ca, <br>
pañcete cittakelisā. <br>
</p>
<p><a class="msdiv" id="msdiv1010"></a>
<a class="ms" id="p_19Th1_1360"></a>
<a class="sc" id="30"></a>
Yassa sakkariyamānassa, <br>
asakkārena cūbhayaṃ; <br>
Samādhi na vikampati, <br>
appamādavihārino. <br>
</p>
<p><a class="msdiv" id="msdiv1011"></a>
<a class="ms" id="p_19Th1_1361"></a>
<a class="sc" id="31"></a>
Taṃ jhāyinaṃ sātatikaṃ, <br>
sukhumadiṭṭhivipassakaṃ; <br>
Upādānakkhayārāmaṃ, <br>
āhu sappuriso iti. <br>
</p>
<p><a class="msdiv" id="msdiv1012"></a>
<a class="ms" id="p_19Th1_1362"></a>
<a class="sc" id="32"></a>
Mahāsamuddo pathavī, <br>
pabbato anilopi ca; <br>
Upamāya na yujjanti, <br>
satthu varavimuttiyā. <br>
</p>
<p><a class="msdiv" id="msdiv1013"></a>
<a class="ms" id="p_19Th1_1363"></a>
<a class="sc" id="33"></a>
Cakkānuvattako thero, <br>
mahāñāṇī samāhito; <br>
Pathavāpaggisamāno, <br>
na rajjati na dussati. <br>
</p>
<p><a class="msdiv" id="msdiv1014"></a>
<a class="ms" id="p_19Th1_1364"></a>
<a class="sc" id="34"></a>
Paññāpāramitaṃ patto, <br>
mahābuddhi mahāmati; <br>
Ajaḷo jaḷasamāno, <br>
sadā carati nibbuto. <br>
</p>
<p><a class="msdiv" id="msdiv1015"></a>
<a class="ms" id="p_19Th1_1365"></a>
<a class="sc" id="35"></a>
Pariciṇṇo mayā satthā, <br>
… pe … <br>
bhavanetti samūhatā. <br>
</p>
<p><a class="msdiv" id="msdiv1016"></a>
<a class="ms" id="p_19Th1_1366"></a>
<a class="sc" id="36"></a>
Sampādethappamādena, <br>
esā me anusāsanī; <br>
Handāhaṃ parinibbissaṃ, <br>
vippamuttomhi sabbadhī”ti. <br>
</p>
</blockquote>
<p class="endsutta"><a class="sc" id="37"></a>
<a class="ms" id="p_19Th1_1367"></a>
… Sāriputto thero ….</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>