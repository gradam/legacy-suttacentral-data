<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag10.1">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>Kāḷudāyittheragāthā</h1>
</div>
<blockquote class="gatha">
<p>
<a class="msdiv" id="msdiv527"></a>
<a class="ms" id="p_19Th1_830"></a>
<a class="sc" id="1"></a>
“Aṅgārino dāni dumā bhadante,<br>
Phalesino chadanaṃ vippahāya;<br>
Te accimantova pabhāsayanti,<br>
Samayo mahāvīra bhāgī rasānaṃ.<br>
</p>
<p>
<a class="msdiv" id="msdiv528"></a>
<a class="ms" id="p_19Th1_831"></a>
<a class="sc" id="2"></a>
Dumāni phullāni manoramāni,<br>
Samantato sabbadisā pavanti;<br>
Pattaṃ pahāya phalamāsasānā,<br>
Kālo ito pakkamanāya vīra.<br>
</p>
<p>
<a class="msdiv" id="msdiv529"></a>
<a class="ms" id="p_19Th1_832"></a>
<a class="sc" id="3"></a>
Nevātisītaṃ na panātiuṇhaṃ,<br>
Sukhā utu addhaniyā bhadante;<br>
Passantu taṃ sākiyā koḷiyā ca,<br>
Pacchāmukhaṃ rohiniyaṃ tarantaṃ.<br>
</p>
<p>
<a class="msdiv" id="msdiv530"></a>
<a class="ms" id="p_19Th1_833"></a>
<a class="sc" id="4"></a>
Āsāya kasate khettaṃ,<br>
bījaṃ āsāya vappati;<br>
Āsāya vāṇijā yanti,<br>
samuddaṃ dhanahārakā;<br>
Yāya āsāya tiṭṭhāmi,<br>
sā me āsā samijjhatu.<br>
</p>
<p>
<a class="msdiv" id="msdiv531"></a>
<a class="ms" id="p_19Th1_834"></a>
<a class="sc" id="5"></a>
Punappunaṃ ceva vapanti bījaṃ,<br>
Punappunaṃ vassati devarājā;<br>
Punappunaṃ khettaṃ kasanti kassakā,<br>
Punappunaṃ dhaññamupeti raṭṭhaṃ.<br>
</p>
<p>
<a class="msdiv" id="msdiv532"></a>
<a class="ms" id="p_19Th1_835"></a>
<a class="sc" id="6"></a>
Punappunaṃ yācanakā caranti,<br>
Punappunaṃ dānapatī dadanti;<br>
Punappunaṃ dānapatī daditvā,<br>
Punappunaṃ saggamupenti ṭhānaṃ.<br>
</p>
<p>
<a class="msdiv" id="msdiv533"></a>
<a class="ms" id="p_19Th1_836"></a>
<a class="sc" id="7"></a>
Vīro have sattayugaṃ puneti,<br>
Yasmiṃ kule jāyati bhūripañño;<br>
Maññāmahaṃ sakkati devadevo,<br>
Tayā hi jāto muni saccanāmo.<br>
</p>
<p>
<a class="msdiv" id="msdiv534"></a>
<a class="ms" id="p_19Th1_837"></a>
<a class="sc" id="8"></a>
Suddhodano nāma pitā mahesino,<br>
Buddhassa mātā pana māyanāmā;<br>
Yā bodhisattaṃ parihariya kucchinā,<br>
Kāyassa bhedā tidivamhi modati.<br>
</p>
<p>
<a class="msdiv" id="msdiv535"></a>
<a class="ms" id="p_19Th1_838"></a>
<a class="sc" id="9"></a>
Sā gotamī kālakatā ito cutā,<br>
Dibbehi kāmehi samaṅgibhūtā;<br>
Sā modati kāmaguṇehi pañcahi,<br>
Parivāritā devagaṇehi tehi”.<br>
</p>
<p>
<a class="msdiv" id="msdiv536"></a>
<a class="ms" id="p_19Th1_839"></a>
<a class="sc" id="10"></a>
“Buddhassa puttomhi asayhasāhino,<br>
Aṅgīrasassappaṭimassa tādino;<br>
Pitupitā mayhaṃ tuvaṃsi sakka,<br>
Dhammena me gotama ayyakosī”ti.<br>
</p>
</blockquote>
<p class="endsutta">
<a class="ms" id="p_19Th1_840"></a>
<a class="sc" id="11"></a>
…  Kāḷudāyī thero… .</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>