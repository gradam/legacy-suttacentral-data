<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag17.1">
<article>
<div class="hgroup">
<p class="division">Theragāthā</p>
<p>Tiṃsanipāta</p>
<p>Paṭhamavagga</p>
<h1>1 Phussattheragāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th1_1298"></a>
<a class="msdiv" id="msdiv949"></a>
Pāsādike bahū disvā,<br>
bhāvitatte susaṃvute;<br>
Isi paṇḍarasagotto,<br>
apucchi phussasavhayaṃ.<br></p>
<p>
<a class="sc" id="2"></a>
<a class="ms" id="p_19Th1_1299"></a>
<a class="msdiv" id="msdiv950"></a>
“Kiṃchandā kimadhippāyā,<br>
kimākappā bhavissare;<br>
Anāgatamhi kālamhi,<br>
taṃ me akkhāhi pucchito”.<br></p>
<p>
<a class="sc" id="3"></a>
<a class="ms" id="p_19Th1_1300"></a>
<a class="msdiv" id="msdiv951"></a>
“Suṇohi vacanaṃ mayhaṃ,<br>
isipaṇḍarasavhaya;<br>
Sakkaccaṃ upadhārehi,<br>
ācikkhissāmyanāgataṃ.<br></p>
<p>
<a class="sc" id="4"></a>
<a class="ms" id="p_19Th1_1301"></a>
<a class="msdiv" id="msdiv952"></a>
Kodhanā upanāhī ca,<br>
makkhī thambhī saṭhā bahū;<br>
Ussukī nānāvādā ca,<br>
bhavissanti anāgate.<br></p>
<p>
<a class="sc" id="5"></a>
<a class="ms" id="p_19Th1_1302"></a>
<a class="msdiv" id="msdiv953"></a>
Aññātamānino dhamme,<br>
gambhīre tīragocarā;<br>
Lahukā agarū dhamme,<br>
aññamaññamagāravā.<br></p>
<p>
<a class="sc" id="6"></a>
<a class="ms" id="p_19Th1_1303"></a>
<a class="msdiv" id="msdiv954"></a>
Bahū ādīnavā loke,<br>
uppajjissantyanāgate;<br>
Sudesitaṃ imaṃ dhammaṃ,<br>
kilesessanti dummatī.<br></p>
<p>
<a class="sc" id="7"></a>
<a class="ms" id="p_19Th1_1304"></a>
<a class="msdiv" id="msdiv955"></a>
Guṇahīnāpi saṃghamhi,<br>
voharantā visāradā;<br>
Balavanto bhavissanti,<br>
mukharā assutāvino.<br></p>
<p>
<a class="sc" id="8"></a>
<a class="ms" id="p_19Th1_1305"></a>
<a class="msdiv" id="msdiv956"></a>
Guṇavantopi saṃghamhi,<br>
voharantā yathātthato;<br>
Dubbalā te bhavissanti,<br>
hirīmanā anatthikā.<br></p>
<p>
<a class="sc" id="9"></a>
<a class="ms" id="p_19Th1_1306"></a>
<a class="msdiv" id="msdiv957"></a>
Rajataṃ jātarūpañca,<br>
khettaṃ vatthumajeḷakaṃ;<br>
Dāsidāsañca dummedhā,<br>
sādiyissantyanāgate.<br></p>
<p>
<a class="sc" id="10"></a>
<a class="ms" id="p_19Th1_1307"></a>
<a class="msdiv" id="msdiv958"></a>
Ujjhānasaññino bālā,<br>
sīlesu asamāhitā;<br>
Unnaḷā vicarissanti,<br>
kalahābhiratā magā.<br></p>
<p>
<a class="sc" id="11"></a>
<a class="ms" id="p_19Th1_1308"></a>
<a class="msdiv" id="msdiv959"></a>
Uddhatā ca bhavissanti,<br>
nīlacīvarapārutā;<br>
Kuhā thaddhā lapā siṅgī,<br>
carissantyariyā viya.<br></p>
<p>
<a class="sc" id="12"></a>
<a class="ms" id="p_19Th1_1309"></a>
<a class="msdiv" id="msdiv960"></a>
Telasaṇṭhehi kesehi,<br>
capalā añjanakkhikā;<br>
Rathiyāya gamissanti,<br>
dantavaṇṇikapārutā.<br></p>
<p>
<a class="sc" id="13"></a>
<a class="ms" id="p_19Th1_1310"></a>
<a class="msdiv" id="msdiv961"></a>
Ajegucchaṃ vimuttehi,<br>
surattaṃ arahaddhajaṃ;<br>
Jigucchissanti kāsāvaṃ,<br>
odātesu samucchitā.<br></p>
<p>
<a class="sc" id="14"></a>
<a class="ms" id="p_19Th1_1311"></a>
<a class="msdiv" id="msdiv962"></a>
Lābhakāmā bhavissanti,<br>
kusītā hīnavīriyā;<br>
Kicchantā vanapatthāni,<br>
gāmantesu vasissare.<br></p>
<p>
<a class="sc" id="15"></a>
<a class="ms" id="p_19Th1_1312"></a>
<a class="msdiv" id="msdiv963"></a>
Ye ye lābhaṃ labhissanti,<br>
micchājīvaratā sadā;<br>
Te teva anusikkhantā,<br>
bhajissanti asaṃyatā.<br></p>
<p>
<a class="sc" id="16"></a>
<a class="ms" id="p_19Th1_1313"></a>
<a class="msdiv" id="msdiv964"></a>
Ye ye alābhino lābhaṃ,<br>
na te pujjā bhavissare;<br>
Supesalepi te dhīre,<br>
sevissanti na te tadā.<br></p>
<p>
<a class="sc" id="17"></a>
<a class="ms" id="p_19Th1_1314"></a>
<a class="msdiv" id="msdiv965"></a>
Milakkhurajanaṃ rattaṃ,<br>
garahantā sakaṃ dhajaṃ;<br>
Titthiyānaṃ dhajaṃ keci,<br>
dhārissantyavadātakaṃ.<br></p>
<p>
<a class="sc" id="18"></a>
<a class="ms" id="p_19Th1_1315"></a>
<a class="msdiv" id="msdiv966"></a>
Agāravo ca kāsāve,<br>
tadā tesaṃ bhavissati;<br>
Paṭisaṅkhā ca kāsāve,<br>
bhikkhūnaṃ na bhavissati.<br></p>
<p>
<a class="sc" id="19"></a>
<a class="ms" id="p_19Th1_1316"></a>
<a class="msdiv" id="msdiv967"></a>
Abhibhūtassa dukkhena,<br>
sallaviddhassa ruppato;<br>
Paṭisaṅkhā mahāghorā,<br>
nāgassāsi acintiyā.<br></p>
<p>
<a class="sc" id="20"></a>
<a class="ms" id="p_19Th1_1317"></a>
<a class="msdiv" id="msdiv968"></a>
Chaddanto hi tadā disvā,<br>
surattaṃ arahaddhajaṃ;<br>
Tāvadeva bhaṇī gāthā,<br>
gajo atthopasaṃhitā.<br></p>
<p>
<a class="sc" id="21"></a>
<a class="ms" id="p_19Th1_1318"></a>
<a class="msdiv" id="msdiv969"></a>
‘Anikkasāvo kāsāvaṃ,<br>
yo vatthaṃ paridhassati;<br>
Apeto damasaccena,<br>
na so kāsāvamarahati.<br></p>
<p>
<a class="sc" id="22"></a>
<a class="ms" id="p_19Th1_1319"></a>
<a class="msdiv" id="msdiv970"></a>
Yo ca vantakasāvassa,<br>
sīlesu susamāhito;<br>
Upeto damasaccena,<br>
sa ve kāsāvamarahati.<br></p>
<p>
<a class="sc" id="23"></a>
<a class="ms" id="p_19Th1_1320"></a>
<a class="msdiv" id="msdiv971"></a>
Vipannasīlo dummedho,<br>
pākaṭo kāmakāriyo;<br>
Vibbhantacitto nissukko,<br>
na so kāsāvamarahati.<br></p>
<p>
<a class="sc" id="24"></a>
<a class="ms" id="p_19Th1_1321"></a>
<a class="msdiv" id="msdiv972"></a>
Yo ca sīlena sampanno,<br>
vītarāgo samāhito;<br>
Odātamanasaṅkappo,<br>
sa ve kāsāvamarahati.<br></p>
<p>
<a class="sc" id="25"></a>
<a class="ms" id="p_19Th1_1322"></a>
<a class="msdiv" id="msdiv973"></a>
Uddhato unnaḷo bālo,<br>
sīlaṃ yassa na vijjati;<br>
Odātakaṃ arahati,<br>
kāsāvaṃ kiṃ karissati.<br></p>
<p>
<a class="sc" id="26"></a>
<a class="ms" id="p_19Th1_1323"></a>
<a class="msdiv" id="msdiv974"></a>
Bhikkhū ca bhikkhuniyo ca,<br>
duṭṭhacittā anādarā;<br>
Tādīnaṃ mettacittānaṃ,<br>
niggaṇhissantyanāgate.<br></p>
<p>
<a class="sc" id="27"></a>
<a class="ms" id="p_19Th1_1324"></a>
<a class="msdiv" id="msdiv975"></a>
Sikkhāpentāpi therehi,<br>
bālā cīvaradhāraṇaṃ;<br>
Na suṇissanti dummedhā,<br>
pākaṭā kāmakāriyā.<br></p>
<p>
<a class="sc" id="28"></a>
<a class="ms" id="p_19Th1_1325"></a>
<a class="msdiv" id="msdiv976"></a>
Te tathā sikkhitā bālā,<br>
aññamaññaṃ agāravā;<br>
Nādiyissantupajjhāye,<br>
khaḷuṅko viya sārathiṃ.<br></p>
<p>
<a class="sc" id="29"></a>
<a class="ms" id="p_19Th1_1326"></a>
<a class="msdiv" id="msdiv977"></a>
Evaṃ anāgataddhānaṃ,<br>
paṭipatti bhavissati;<br>
Bhikkhūnaṃ bhikkhunīnañca,<br>
patte kālamhi pacchime’.<br></p>
<p>
<a class="sc" id="30"></a>
<a class="ms" id="p_19Th1_1327"></a>
<a class="msdiv" id="msdiv978"></a>
Purā āgacchate etaṃ,<br>
anāgataṃ mahabbhayaṃ;<br>
Subbacā hotha sakhilā,<br>
aññamaññaṃ sagāravā.<br></p>
<p>
<a class="sc" id="31"></a>
<a class="ms" id="p_19Th1_1328"></a>
<a class="msdiv" id="msdiv979"></a>
Mettacittā kāruṇikā,<br>
Hotha sīlesu saṃvutā;<br>
Āraddhavīriyā pahitattā,<br>
Niccaṃ daḷhaparakkamā.<br></p>
<p>
<a class="sc" id="32"></a>
<a class="ms" id="p_19Th1_1329"></a>
<a class="msdiv" id="msdiv980"></a>
Pamādaṃ bhayato disvā,<br>
Appamādañca khemato;<br>
Bhāvethaṭṭhaṅgikaṃ maggaṃ,<br>
Phusantā amataṃ padan”ti.<br></p>
</blockquote>
<p class="endsutta">
<a class="sc" id="33"></a>
<a class="ms" id="p_19Th1_1330"></a>
…  Phusso thero… .</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>