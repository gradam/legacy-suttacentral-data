<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag7.3">
<article>
<div class="hgroup">
<p class="division">Theragāthā</p>
<p>Sattakanipāta</p>
<p>Paṭhamavagga</p>
<h1>Bhaddattheragāthā</h1>
</div>
<blockquote class="gatha">
<p>
<a class="msdiv" id="msdiv473"></a>
<a class="ms" id="p_19Th1_760"></a>
<a class="sc" id="1"></a>
“Ekaputto ahaṃ āsiṃ,<br>
piyo mātu piyo pitu;<br>
Bahūhi vatacariyāhi,<br>
laddho āyācanāhi ca.<br>
</p>
<p>
<a class="msdiv" id="msdiv474"></a>
<a class="ms" id="p_19Th1_761"></a>
<a class="sc" id="2"></a>
Te ca maṃ anukampāya,<br>
atthakāmā hitesino;<br>
Ubho pitā ca mātā ca,<br>
buddhassa upanāmayuṃ.<br>
</p>
<p>
<a class="msdiv" id="msdiv475"></a>
<a class="ms" id="p_19Th1_762"></a>
<a class="sc" id="3"></a>
‘Kicchā laddho ayaṃ putto,<br>
sukhumālo sukhedhito;<br>
Imaṃ dadāma te nātha,<br>
jinassa paricārakaṃ’.<br>
</p>
<p>
<a class="msdiv" id="msdiv476"></a>
<a class="ms" id="p_19Th1_763"></a>
<a class="sc" id="4"></a>
Satthā ca maṃ paṭiggayha,<br>
ānandaṃ etadabravi;<br>
‘Pabbājehi imaṃ khippaṃ,<br>
hessatyājāniyo ayaṃ’.<br>
</p>
<p>
<a class="msdiv" id="msdiv477"></a>
<a class="ms" id="p_19Th1_764"></a>
<a class="sc" id="5"></a>
Pabbājetvāna maṃ satthā,<br>
vihāraṃ pāvisī jino;<br>
Anoggatasmiṃ sūriyasmiṃ,<br>
tato cittaṃ vimucci me.<br>
</p>
<p>
<a class="msdiv" id="msdiv478"></a>
<a class="ms" id="p_19Th1_765"></a>
<a class="sc" id="6"></a>
Tato satthā nirākatvā,<br>
paṭisallānavuṭṭhito;<br>
‘Ehi bhaddā’ti maṃ āha,<br>
sā me āsūpasampadā.<br>
</p>
<p>
<a class="msdiv" id="msdiv479"></a>
<a class="ms" id="p_19Th1_766"></a>
<a class="sc" id="7"></a>
Jātiyā sattavassena,<br>
laddhā me upasampadā;<br>
Tisso vijjā anuppattā,<br>
aho dhammasudhammatā”ti.<br>
</p>
</blockquote>
<p class="endsutta">
<a class="ms" id="p_19Th1_767"></a>
<a class="sc" id="8"></a>
…  Bhaddo thero… .</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>