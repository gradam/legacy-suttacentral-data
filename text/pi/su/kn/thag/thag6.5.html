<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag6.5">
<article>
<div class="hgroup">
<p class="division">Theragāthā</p>
<p>Chakkanipāta</p>
<p>Paṭhamavagga</p>
<h1>5 Mālukyaputtattheragāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th1_671"></a>
<a class="msdiv" id="msdiv399"></a>
“Manujassa pamattacārino,<br>
Taṇhā vaḍḍhati māluvā viya;<br>
So plavatī hurā huraṃ,<br>
Phalamicchaṃva vanasmi vānaro.<br></p>
<p>
<a class="sc" id="2"></a>
<a class="ms" id="p_19Th1_672"></a>
<a class="msdiv" id="msdiv400"></a>
Yaṃ esā sahate jammī,<br>
taṇhā loke visattikā;<br>
Sokā tassa pavaḍḍhanti,<br>
abhivaṭṭhaṃva bīraṇaṃ.<br></p>
<p>
<a class="sc" id="3"></a>
<a class="ms" id="p_19Th1_673"></a>
<a class="msdiv" id="msdiv401"></a>
Yo cetaṃ sahate jammiṃ,<br>
taṇhaṃ loke duraccayaṃ;<br>
Sokā tamhā papatanti,<br>
udabindūva pokkharā.<br></p>
<p>
<a class="sc" id="4"></a>
<a class="ms" id="p_19Th1_674"></a>
<a class="msdiv" id="msdiv402"></a>
Taṃ vo vadāmi bhaddaṃ vo,<br>
yāvantettha samāgatā;<br>
Taṇhāya mūlaṃ khaṇatha,<br>
usīratthova bīraṇaṃ;<br>
Mā vo naḷaṃva sotova,<br>
māro bhañji punappunaṃ.<br></p>
<p>
<a class="sc" id="5"></a>
<a class="ms" id="p_19Th1_675"></a>
<a class="msdiv" id="msdiv403"></a>
Karotha buddhavacanaṃ,<br>
khaṇo vo mā upaccagā;<br>
Khaṇātītā hi socanti,<br>
nirayamhi samappitā.<br></p>
<p>
<a class="sc" id="6"></a>
<a class="ms" id="p_19Th1_676"></a>
<a class="msdiv" id="msdiv404"></a>
Pamādo rajo pamādo,<br>
pamādānupatito rajo;<br>
Appamādena vijjāya,<br>
abbahe sallamattano”ti.<br></p>
</blockquote>
<p class="endsutta">
<a class="sc" id="7"></a>
<a class="ms" id="p_19Th1_677"></a>
…  Mālukyaputto thero… .</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>