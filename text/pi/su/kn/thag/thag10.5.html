<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag10.5">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>Kappattheragāthā</h1>
</div>
<blockquote class="gatha">
<p>
<a class="msdiv" id="msdiv567"></a>
<a class="ms" id="p_19Th1_874"></a>
<a class="sc" id="1"></a>
“Nānākulamalasampuṇṇo,<br>
mahāukkārasambhavo;<br>
Candanikaṃva paripakkaṃ,<br>
mahāgaṇḍo mahāvaṇo.<br>
</p>
<p>
<a class="msdiv" id="msdiv568"></a>
<a class="ms" id="p_19Th1_875"></a>
<a class="sc" id="2"></a>
Pubbaruhirasampuṇṇo,<br>
gūthakūpena gāḷhito;<br>
Āpopaggharaṇo kāyo,<br>
sadā sandati pūtikaṃ.<br>
</p>
<p>
<a class="msdiv" id="msdiv569"></a>
<a class="ms" id="p_19Th1_876"></a>
<a class="sc" id="3"></a>
Saṭṭhikaṇḍarasambandho,<br>
maṃsalepanalepito;<br>
Cammakañcukasannaddho,<br>
pūtikāyo niratthako.<br>
</p>
<p>
<a class="msdiv" id="msdiv570"></a>
<a class="ms" id="p_19Th1_877"></a>
<a class="sc" id="4"></a>
Aṭṭhisaṅghātaghaṭito,<br>
nhārusuttanibandhano;<br>
Nekesaṃ saṅgatībhāvā,<br>
kappeti iriyāpathaṃ.<br>
</p>
<p>
<a class="msdiv" id="msdiv571"></a>
<a class="ms" id="p_19Th1_878"></a>
<a class="sc" id="5"></a>
Dhuvappayāto maraṇāya,<br>
maccurājassa santike;<br>
Idheva chaḍḍayitvāna,<br>
yenakāmaṅgamo naro.<br>
</p>
<p>
<a class="msdiv" id="msdiv572"></a>
<a class="ms" id="p_19Th1_879"></a>
<a class="sc" id="6"></a>
Avijjāya nivuto kāyo,<br>
catuganthena ganthito;<br>
Oghasaṃsīdano kāyo,<br>
anusayajālamotthato.<br>
</p>
<p>
<a class="msdiv" id="msdiv573"></a>
<a class="ms" id="p_19Th1_880"></a>
<a class="sc" id="7"></a>
Pañcanīvaraṇe yutto,<br>
vitakkena samappito;<br>
Taṇhāmūlenānugato,<br>
mohacchādanachādito.<br>
</p>
<p>
<a class="msdiv" id="msdiv574"></a>
<a class="ms" id="p_19Th1_881"></a>
<a class="sc" id="8"></a>
Evāyaṃ vattate kāyo,<br>
kammayantena yantito;<br>
Sampatti ca vipatyantā,<br>
nānābhāvo vipajjati.<br>
</p>
<p>
<a class="msdiv" id="msdiv575"></a>
<a class="ms" id="p_19Th1_882"></a>
<a class="sc" id="9"></a>
Yemaṃ kāyaṃ mamāyanti,<br>
andhabālā puthujjanā;<br>
Vaḍḍhenti kaṭasiṃ ghoraṃ,<br>
ādiyanti punabbhavaṃ.<br>
</p>
<p>
<a class="msdiv" id="msdiv576"></a>
<a class="ms" id="p_19Th1_883"></a>
<a class="sc" id="10"></a>
Yemaṃ kāyaṃ vivajjenti,<br>
Gūthalittaṃva pannagaṃ;<br>
Bhavamūlaṃ vamitvāna,<br>
Parinibbissantināsavā”ti.<br>
</p>
</blockquote>
<p class="endsutta">
<a class="ms" id="p_19Th1_884"></a>
<a class="sc" id="11"></a>
…  Kappo thero… .</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>