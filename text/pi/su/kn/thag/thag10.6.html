<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag10.6">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>Vaṅgantaputtaupasenattheragāthā</h1>
</div>
<blockquote class="gatha">
<p>
<a class="msdiv" id="msdiv577"></a>
<a class="ms" id="p_19Th1_885"></a>
<a class="sc" id="1"></a>
“Vivittaṃ appanigghosaṃ,<br>
vāḷamiganisevitaṃ;<br>
Seve senāsanaṃ bhikkhu,<br>
paṭisallānakāraṇā.<br>
</p>
<p>
<a class="msdiv" id="msdiv578"></a>
<a class="ms" id="p_19Th1_886"></a>
<a class="sc" id="2"></a>
Saṅkārapuñjā āhatvā,<br>
susānā rathiyāhi ca;<br>
Tato saṅghāṭikaṃ katvā,<br>
lūkhaṃ dhāreyya cīvaraṃ.<br>
</p>
<p>
<a class="msdiv" id="msdiv579"></a>
<a class="ms" id="p_19Th1_887"></a>
<a class="sc" id="3"></a>
Nīcaṃ manaṃ karitvāna,<br>
sapadānaṃ kulā kulaṃ;<br>
Piṇḍikāya care bhikkhu,<br>
guttadvāro susaṃvuto.<br>
</p>
<p>
<a class="msdiv" id="msdiv580"></a>
<a class="ms" id="p_19Th1_888"></a>
<a class="sc" id="4"></a>
Lūkhenapi vā santusse,<br>
nāññaṃ patthe rasaṃ bahuṃ;<br>
Rasesu anugiddhassa,<br>
jhāne na ramatī mano.<br>
</p>
<p>
<a class="msdiv" id="msdiv581"></a>
<a class="ms" id="p_19Th1_889"></a>
<a class="sc" id="5"></a>
Appiccho ceva santuṭṭho,<br>
pavivitto vase muni;<br>
Asaṃsaṭṭho gahaṭṭhehi,<br>
anāgārehi cūbhayaṃ.<br>
</p>
<p>
<a class="msdiv" id="msdiv582"></a>
<a class="ms" id="p_19Th1_890"></a>
<a class="sc" id="6"></a>
Yathā jaḷo va mūgo va,<br>
attānaṃ dassaye tathā;<br>
Nātivelaṃ sambhāseyya,<br>
saṃghamajjhamhi paṇḍito.<br>
</p>
<p>
<a class="msdiv" id="msdiv583"></a>
<a class="ms" id="p_19Th1_891"></a>
<a class="sc" id="7"></a>
Na so upavade kañci,<br>
upaghātaṃ vivajjaye;<br>
Saṃvuto pātimokkhasmiṃ,<br>
mattaññū cassa bhojane.<br>
</p>
<p>
<a class="msdiv" id="msdiv584"></a>
<a class="ms" id="p_19Th1_892"></a>
<a class="sc" id="8"></a>
Suggahītanimittassa,<br>
cittassuppādakovido;<br>
Samathaṃ anuyuñjeyya,<br>
kālena ca vipassanaṃ.<br>
</p>
<p>
<a class="msdiv" id="msdiv585"></a>
<a class="ms" id="p_19Th1_893"></a>
<a class="sc" id="9"></a>
Vīriyasātaccasampanno,<br>
yuttayogo sadā siyā;<br>
Na ca appatvā dukkhantaṃ,<br>
vissāsaṃ eyya paṇḍito.<br>
</p>
<p>
<a class="msdiv" id="msdiv586"></a>
<a class="ms" id="p_19Th1_894"></a>
<a class="sc" id="10"></a>
Evaṃ viharamānassa,<br>
suddhikāmassa bhikkhuno;<br>
Khīyanti āsavā sabbe,<br>
nibbutiñcādhigacchatī”ti.<br>
</p>
</blockquote>
<p class="endsutta">
<a class="ms" id="p_19Th1_895"></a>
<a class="sc" id="11"></a>
…  Upaseno vaṅgantaputto thero… .</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>