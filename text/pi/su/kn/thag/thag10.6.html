<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag10.6">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1><span class="var" id="note278" title="upasenattheragāthā (bj)">6 Vaṅgantaputtaupasenattheragāthā</span></h1>
</div>
<blockquote class="gatha">
<p><a class="sc" id="1"></a>
<a class="ms" id="p_19Th1_885"></a>
<a class="msdiv" id="msdiv577"></a>
<span class="cross" title="^mi7.2.5#1 [Kummaṅgapañha]" id="note279">^</span>
“Vivittaṃ appanigghosaṃ,<br>
vāḷamiganisevitaṃ;<br>
Seve senāsanaṃ bhikkhu,<br>
paṭisallānakāraṇā.</p>
<p><a class="sc" id="2"></a>
<a class="ms" id="p_19Th1_886"></a>
<a class="msdiv" id="msdiv578"></a>
Saṅkārapuñjā <span class="var" title="āhitvā (mr)" id="note280">āhatvā</span>,<br>
susānā rathiyāhi ca;<br>
Tato saṅghāṭikaṃ katvā,<br>
lūkhaṃ dhāreyya cīvaraṃ.</p>
<p><a class="sc" id="3"></a>
<a class="ms" id="p_19Th1_887"></a>
<a class="msdiv" id="msdiv579"></a>
Nīcaṃ manaṃ karitvāna,<br>
sapadānaṃ kulā kulaṃ;<br>
Piṇḍikāya care bhikkhu,<br>
guttadvāro susaṃvuto.</p>
<p><a class="sc" id="4"></a>
<a class="ms" id="p_19Th1_888"></a>
<a class="msdiv" id="msdiv580"></a>
<span class="var" title="lūkhenapi ca (bj, s2, s3, pts1-2 ^mi7.5.6#1 [Jarasiṅgālaṅgapañha])" id="note281">Lūkhenapi vā</span> santusse,<br>
nāññaṃ patthe rasaṃ bahuṃ;<br>
Rasesu anugiddhassa,<br>
jhāne na ramatī mano.</p>
<p><a class="sc" id="5"></a>
<a class="ms" id="p_19Th1_889"></a>
<a class="msdiv" id="msdiv581"></a>
Appiccho ceva santuṭṭho,<br>
pavivitto vase muni;<br>
Asaṃsaṭṭho gahaṭṭhehi,<br>
anāgārehi cūbhayaṃ.</p>
<p><a class="sc" id="6"></a>
<a class="ms" id="p_19Th1_890"></a>
<a class="msdiv" id="msdiv582"></a>
Yathā jaḷo <span class="var" title="ca (s2, s3, pts1)" id="note282">va</span> mūgo <span class="var" title="ca (s2, s3, pts1)" id="note283">va</span>,<br>
attānaṃ dassaye tathā;<br>
Nātivelaṃ sambhāseyya,<br>
saṃghamajjhamhi paṇḍito.</p>
<p><a class="sc" id="7"></a>
<a class="ms" id="p_19Th1_891"></a>
<a class="msdiv" id="msdiv583"></a>
Na so upavade kañci,<br>
upaghātaṃ vivajjaye;<br>
Saṃvuto pātimokkhasmiṃ,<br>
mattaññū cassa bhojane.</p>
<p><a class="sc" id="8"></a>
<a class="ms" id="p_19Th1_892"></a>
<a class="msdiv" id="msdiv584"></a>
Suggahītanimittassa,<br>
cittassuppādakovido;<br>
Samathaṃ anuyuñjeyya,<br>
kālena ca vipassanaṃ.</p>
<p><a class="sc" id="9"></a>
<a class="pts1" id="pts61"></a>
<a class="ms" id="p_19Th1_893"></a>
<a class="msdiv" id="msdiv585"></a>
Vīriyasātaccasampanno,<br>
yuttayogo sadā siyā;<br>
Na ca appatvā dukkhantaṃ,<br>
vissāsaṃ eyya paṇḍito.</p>
<p><a class="sc" id="10"></a>
<a class="ms" id="p_19Th1_894"></a>
<a class="msdiv" id="msdiv586"></a>
Evaṃ viharamānassa,<br>
suddhikāmassa bhikkhuno;<br>
Khīyanti āsavā sabbe,<br>
nibbutiñcādhigacchatī”ti.</p>
</blockquote>
<p class="endsutta">
<a class="sc" id="11"></a>
<a class="ms" id="p_19Th1_895"></a>
… Upaseno vaṅgantaputto thero ….</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>