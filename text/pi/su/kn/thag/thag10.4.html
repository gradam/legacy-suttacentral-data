<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag10.4">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>4 Cūḷapanthakattheragāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th1_863"></a>
<a class="msdiv" id="msdiv557"></a>
“Dandhā mayhaṃ gatī āsi,<br>
paribhūto pure ahaṃ;<br>
Bhātā ca maṃ paṇāmesi,<br>
‘gaccha dāni tuvaṃ gharaṃ’.<br></p>
<p>
<a class="sc" id="2"></a>
<a class="ms" id="p_19Th1_864"></a>
<a class="msdiv" id="msdiv558"></a>
Sohaṃ paṇāmito santo,<br>
saṃghārāmassa koṭṭhake;<br>
Dummano tattha aṭṭhāsiṃ,<br>
sāsanasmiṃ apekkhavā.<br></p>
<p>
<a class="sc" id="3"></a>
<a class="ms" id="p_19Th1_865"></a>
<a class="msdiv" id="msdiv559"></a>
Bhagavā tattha āgacchi,<br>
sīsaṃ mayhaṃ parāmasi;<br>
Bāhāya maṃ gahetvāna,<br>
saṃghārāmaṃ pavesayi.<br></p>
<p>
<a class="sc" id="4"></a>
<a class="ms" id="p_19Th1_866"></a>
<a class="msdiv" id="msdiv560"></a>
Anukampāya me satthā,<br>
pādāsi pādapuñchaniṃ;<br>
‘Etaṃ suddhaṃ adhiṭṭhehi,<br>
ekamantaṃ svadhiṭṭhitaṃ’.<br></p>
<p>
<a class="sc" id="5"></a>
<a class="ms" id="p_19Th1_867"></a>
<a class="msdiv" id="msdiv561"></a>
Tassāhaṃ vacanaṃ sutvā,<br>
vihāsiṃ sāsane rato;<br>
Samādhiṃ paṭipādesiṃ,<br>
uttamatthassa pattiyā.<br></p>
<p>
<a class="sc" id="6"></a>
<a class="ms" id="p_19Th1_868"></a>
<a class="msdiv" id="msdiv562"></a>
Pubbenivāsaṃ jānāmi,<br>
dibbacakkhu visodhitaṃ;<br>
Tisso vijjā anuppattā,<br>
kataṃ buddhassa sāsanaṃ.<br></p>
<p>
<a class="sc" id="7"></a>
<a class="ms" id="p_19Th1_869"></a>
<a class="msdiv" id="msdiv563"></a>
Sahassakkhattumattānaṃ,<br>
nimminitvāna panthako;<br>
Nisīdambavane ramme,<br>
yāva kālappavedanā.<br></p>
<p>
<a class="sc" id="8"></a>
<a class="ms" id="p_19Th1_870"></a>
<a class="msdiv" id="msdiv564"></a>
Tato me satthā pāhesi,<br>
dūtaṃ kālappavedakaṃ;<br>
Paveditamhi kālamhi,<br>
vehāsādupasaṅkamiṃ.<br></p>
<p>
<a class="sc" id="9"></a>
<a class="ms" id="p_19Th1_871"></a>
<a class="msdiv" id="msdiv565"></a>
Vanditvā satthuno pāde,<br>
ekamantaṃ nisīdahaṃ;<br>
Nisinnaṃ maṃ viditvāna,<br>
atha satthā paṭiggahi.<br></p>
<p>
<a class="sc" id="10"></a>
<a class="ms" id="p_19Th1_872"></a>
<a class="msdiv" id="msdiv566"></a>
Āyāgo sabbalokassa,<br>
āhutīnaṃ paṭiggaho;<br>
Puññakkhettaṃ manussānaṃ,<br>
paṭiggaṇhittha dakkhiṇan”ti.<br></p>
</blockquote>
<p class="endsutta">
<a class="sc" id="11"></a>
<a class="ms" id="p_19Th1_873"></a>
…  Cūḷapanthako thero… .</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>