<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thig10.1">
<article>
<div class="hgroup">
<p class="division">Therīgāthā</p>
<p>Ekādasakanipāta</p>
<h1>1 Kisāgotamītherīgāthā</h1>
</div>
<blockquote class="gatha">
<p><a class="msdiv" id="msdiv213"></a>
<a class="ms" id="p_19Th2_285"></a>
<a class="sc" id="1"></a>
“Kalyāṇamittatā muninā, <br>
lokaṃ ādissa vaṇṇitā; <br>
Kalyāṇamitte bhajamāno, <br>
api bālo paṇḍito assa. <br>
</p>
<p><a class="msdiv" id="msdiv214"></a>
<a class="ms" id="p_19Th2_286"></a>
<a class="sc" id="2"></a>
Bhajitabbā sappurisā, <br>
Paññā tathā vaḍḍhati bhajantānaṃ; <br>
Bhajamāno sappurise, <br>
Sabbehipi dukkhehi pamucceyya. <br>
</p>
<p><a class="msdiv" id="msdiv215"></a>
<a class="ms" id="p_19Th2_287"></a>
<a class="sc" id="3"></a>
Dukkhañca vijāneyya, <br>
Dukkhassa ca samudayaṃ nirodhaṃ; <br>
Aṭṭhaṅgikañca maggaṃ, <br>
Cattāripi ariyasaccāni”. <br>
</p>
<p><a class="msdiv" id="msdiv216"></a>
<a class="ms" id="p_19Th2_288"></a>
<a class="sc" id="4"></a>
“Dukkho itthibhāvo, <br>
Akkhāto purisadammasārathinā; <br>
Sapattikampi hi dukkhaṃ, <br>
Appekaccā sakiṃ vijātāyo. <br>
</p>
<p><a class="msdiv" id="msdiv217"></a>
<a class="ms" id="p_19Th2_289"></a>
<a class="sc" id="5"></a>
Galake api kantanti, <br>
Sukhumāliniyo visāni khādanti; <br>
Janamārakamajjhagatā, <br>
Ubhopi byasanāni anubhonti”. <br>
</p>
<p><a class="msdiv" id="msdiv218"></a>
<a class="ms" id="p_19Th2_290"></a>
<a class="sc" id="6"></a>
“Upavijaññā gacchantī, <br>
addasāhaṃ patiṃ mataṃ; <br>
Panthamhi vijāyitvāna, <br>
appattāva sakaṃ gharaṃ. <br>
</p>
<p><a class="msdiv" id="msdiv219"></a>
<a class="ms" id="p_19Th2_291"></a>
<a class="sc" id="7"></a>
Dve puttā kālakatā, <br>
Patī ca panthe mato kapaṇikāya; <br>
Mātā pitā ca bhātā, <br>
Ḍayhanti ca ekacitakāyaṃ”. <br>
</p>
<p><a class="msdiv" id="msdiv220"></a>
<a class="ms" id="p_19Th2_292"></a>
<a class="sc" id="8"></a>
“Khīṇakulīne kapaṇe, <br>
Anubhūtaṃ te dukhaṃ aparimāṇaṃ; <br>
Assū ca te pavattaṃ, <br>
Bahūni ca jātisahassāni. <br>
</p>
<p><a class="msdiv" id="msdiv221"></a>
<a class="ms" id="p_19Th2_293"></a>
<a class="sc" id="9"></a>
Vasitā susānamajjhe, <br>
Athopi khāditāni puttamaṃsāni; <br>
Hatakulikā sabbagarahitā, <br>
Matapatikā amatamadhigacchiṃ. <br>
</p>
<p><a class="msdiv" id="msdiv222"></a>
<a class="ms" id="p_19Th2_294"></a>
<a class="sc" id="10"></a>
Bhāvito me maggo, <br>
Ariyo aṭṭhaṅgiko amatagāmī; <br>
Nibbānaṃ sacchikataṃ, <br>
Dhammādāsaṃ avekkhiṃhaṃ. <br>
</p>
<p><a class="msdiv" id="msdiv223"></a>
<a class="ms" id="p_19Th2_295"></a>
<a class="sc" id="11"></a>
Ahamamhi kantasallā, <br>
Ohitabhārā katañhi karaṇīyaṃ; <br>
Kisā gotamī therī, <br>
Vimuttacittā imaṃ bhaṇī”ti. <br>
</p>
</blockquote>
<p class="endsutta"><a class="sc" id="12"></a>
<a class="ms" id="p_19Th2_296"></a>
… Kisā gotamī therī ….</p>
<p class="endsection"><a class="sc" id="13"></a>
<a class="ms" id="p_19Th2_297"></a>
Ekādasakanipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>