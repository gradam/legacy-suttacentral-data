<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<section class="sutta" id="thig15.1">
<article>
<div class="hgroup">
<p class="division">Therīgāthā</p>
<p>Cattā­līsa­nipāta</p>
<h1>1 Isidā­sī­therī­gāthā</h1>
</div>
<blockquote class="gatha">
<p><a class="sc" id="1"></a><a class="ms" id="p_19Th2_488"></a><a class="msdiv" id="msdiv402"></a>Nagaramhi kusumanāme,<br>
Pāṭaliputtamhi pathaviyā maṇḍe;<br>
Sakya­kula­kulīnāyo,<br>
Dve bhikkhuniyo hi guṇavatiyo.</p>
<p><a class="sc" id="2"></a><a class="pts" id="pts163"></a><a class="ms" id="p_19Th2_489"></a><a class="msdiv" id="msdiv403"></a>Isidāsī tattha ekā,<br>
Dutiyā bodhīti sīlasampannā ca;<br>
Jhā­naj­jhā­ya­na­ratāyo,<br>
Bahussutāyo dhutakilesāyo.</p>
<p><a class="sc" id="3"></a><a class="ms" id="p_19Th2_490"></a><a class="msdiv" id="msdiv404"></a>Tā piṇḍāya caritvā,<br>
Bhattatthaṃ kariya dhotapattāyo;<br>
Rahitamhi sukhanisinnā,<br>
Imā girā abbhudīresuṃ.</p>
<p><a class="sc" id="4"></a><a class="ms" id="p_19Th2_491"></a><a class="msdiv" id="msdiv405"></a>“Pāsādikāsi ayye,<br>
Isidāsi vayopi te aparihīno;<br>
Kiṃ disvāna byālikaṃ,<br>
Athāsi nekkham­ma­manu­yuttā”.</p>
<p><a class="sc" id="5"></a><a class="ms" id="p_19Th2_492"></a><a class="msdiv" id="msdiv406"></a>Eva­manu­yuñji­yamānā sā,<br>
Rahite dhamma­desanā­kusalā;<br>
Isidāsī vacanamabravi,<br>
“Suṇa bodhi yathāmhi pabbajitā”.</p>
<p><a class="sc" id="6"></a><a class="ms" id="p_19Th2_493"></a><a class="msdiv" id="msdiv407"></a>“Ujjeniyā puravare,<br>
Mayhaṃ pitā sīlasaṃvuto seṭṭhi;<br>
Tassamhi ekadhītā,<br>
Piyā manāpā ca dayitā ca.</p>
<p><a class="sc" id="7"></a><a class="ms" id="p_19Th2_494"></a><a class="msdiv" id="msdiv408"></a>Atha me sāketato varakā,<br>
Āgac­chu­muttama­kulīnā;<br>
Seṭṭhī pahūtaratano,<br>
Tassa mamaṃ suṇhamadāsi tāto.</p>
<p><a class="sc" id="8"></a><a class="ms" id="p_19Th2_495"></a><a class="msdiv" id="msdiv409"></a>Sassuyā sasurassa ca,<br>
Sāyaṃ pātaṃ paṇāma­mupagamma;<br>
Sirasā karomi pāde,<br>
Vandāmi yathāmhi anusiṭṭhā.</p>
<p><a class="sc" id="9"></a><a class="ms" id="p_19Th2_496"></a><a class="msdiv" id="msdiv410"></a>Yā mayhaṃ sāmikassa,<br>
Bhaginiyo bhātuno parijano vā;<br>
Tameka­varakampi disvā,<br>
Ubbiggā āsanaṃ demi.</p>
<p><a class="sc" id="10"></a><a class="ms" id="p_19Th2_497"></a><a class="msdiv" id="msdiv411"></a>Annena ca pānena ca,<br>
Khajjena ca yañca tattha sannihitaṃ;<br>
Chādemi upanayāmi ca,<br>
Demi ca yaṃ yassa patirūpaṃ.</p>
<p><a class="sc" id="11"></a><a class="ms" id="p_19Th2_498"></a><a class="msdiv" id="msdiv412"></a>Kālena <span class="var" title="uṭṭhahitvā (s2, s3, pts1-2, mr) | upaṭṭhahituṃ (?)" id="note125">upaṭṭhahitvā</span>,<br>
Gharaṃ samupagamāmi ummāre;<br>
Dhovantī hatthapāde,<br>
Pañjalikā sāmikamupemi.</p>
<p><a class="sc" id="12"></a><a class="pts" id="pts164"></a><a class="ms" id="p_19Th2_499"></a><a class="msdiv" id="msdiv413"></a>Kocchaṃ pasādaṃ añjaniñca,<br>
Ādāsakañca gaṇhitvā;<br>
Pari­kamma­kārikā viya,<br>
Sayameva patiṃ vibhūsemi.</p>
<p><a class="sc" id="13"></a><a class="ms" id="p_19Th2_500"></a><a class="msdiv" id="msdiv414"></a>Sayameva odanaṃ sādhayāmi,<br>
Sayameva bhājanaṃ dhovantī;<br>
Mātāva ekaputtakaṃ,<br>
<span class="var" title="tadā (bj)" id="note126">Tathā</span> bhattāraṃ paricarāmi.</p>
<p><a class="sc" id="14"></a><a class="ms" id="p_19Th2_501"></a><a class="msdiv" id="msdiv415"></a>Evaṃ maṃ bhattikataṃ,<br>
Anurattaṃ kārikaṃ nihatamānaṃ;<br>
<span class="var" title="uṭṭhāhikaṃ (mr)" id="note127">Uṭṭhāyikaṃ</span> analasaṃ,<br>
Sīlavatiṃ dussate bhattā.</p>
<p><a class="sc" id="15"></a><a class="ms" id="p_19Th2_502"></a><a class="msdiv" id="msdiv416"></a>So mātarañca pitarañca,<br>
Bhaṇati ‘āpucchahaṃ gamissāmi;<br>
Isidāsiyā na saha vacchaṃ,<br>
<span class="var" title="ekagharepa'haṃ (?)" id="note128">Ekāgārehaṃ</span> saha vatthuṃ’.</p>
<p><a class="sc" id="16"></a><a class="ms" id="p_19Th2_503"></a><a class="msdiv" id="msdiv417"></a>‘Mā evaṃ putta avaca,<br>
Isidāsī paṇḍitā paribyattā;<br>
Uṭṭhāyikā analasā,<br>
Kiṃ tuyhaṃ na rocate putta’.</p>
<p><a class="sc" id="17"></a><a class="ms" id="p_19Th2_504"></a><a class="msdiv" id="msdiv418"></a>‘Na ca me hiṃsati kiñci,<br>
Na cahaṃ isidāsiyā saha vacchaṃ;<br>
Dessāva me alaṃ me,<br>
<span class="var" title="āpucchāhaṃ (s2, s3, pts1-2) | āpucchahaṃ-nāpucchahaṃ (?)" id="note129">Apucchāhaṃ</span> gamissāmi’.</p>
<p><a class="sc" id="18"></a><a class="ms" id="p_19Th2_505"></a><a class="msdiv" id="msdiv419"></a>Tassa vacanaṃ suṇitvā,<br>
Sassu sasuro ca maṃ apucchiṃsu;<br>
‘<span class="var" title="kiṃsa (?)" id="note130">Kissa</span> tayā aparaddhaṃ,<br>
Bhaṇa vissaṭṭhā yathābhūtaṃ’.</p>
<p><a class="sc" id="19"></a><a class="ms" id="p_19Th2_506"></a><a class="msdiv" id="msdiv420"></a>‘Napihaṃ aparajjhaṃ kiñci,<br>
Napi hiṃsemi na bhaṇāmi dubbacanaṃ;<br>
Kiṃ sakkā kātuyye,<br>
Yaṃ maṃ viddessate bhattā’.</p>
<p><a class="sc" id="20"></a><a class="ms" id="p_19Th2_507"></a><a class="msdiv" id="msdiv421"></a>Te maṃ pitugharaṃ paṭinayiṃsu,<br>
Vimanā dukhena adhibhūtā;<br>
Putta­ma­nurak­kha­mānā,<br>
‘Jitāmhase rūpiniṃ lakkhiṃ’.</p>
<p><a class="sc" id="21"></a><a class="ms" id="p_19Th2_508"></a><a class="msdiv" id="msdiv422"></a>Atha maṃ adāsi tāto,<br>
Aḍḍhassa gharamhi dutiya­kuli­kassa;<br>
Tato upaḍḍhasuṅkena,<br>
Yena maṃ vindatha seṭṭhi.</p>
<p><a class="sc" id="22"></a><a class="pts" id="pts165"></a><a class="ms" id="p_19Th2_509"></a><a class="msdiv" id="msdiv423"></a>Tassapi gharamhi māsaṃ,<br>
Avasiṃ atha sopi maṃ <span class="var" title="paṭicchasi (bj) | paṭicchati (s2, s3, pts1-2) | paṭiccharati (mr)" id="note131">paṭiccharayi</span>;<br>
Dāsīva upaṭṭhahantiṃ,<br>
Adūsikaṃ sīlasampannaṃ.</p>
<p><a class="sc" id="23"></a><a class="ms" id="p_19Th2_510"></a><a class="msdiv" id="msdiv424"></a>Bhikkhāya ca vicarantaṃ,<br>
Damakaṃ dantaṃ me pitā bhaṇati;<br>
‘<span class="var" title="sohisi (bj, pts1-2) | so sihi (s2, s3)" id="note132">Hohisi</span> me jāmātā,<br>
Nikkhipa <span class="var" title="pontiñca (bj, s2, s3, pts1-2)" id="note133">poṭṭhiñca</span> ghaṭikañca’.</p>
<p><a class="sc" id="24"></a><a class="ms" id="p_19Th2_511"></a><a class="msdiv" id="msdiv425"></a>Sopi vasitvā <span class="var" title="pakkamatha (bj)" id="note134">pakkhaṃ</span>,<br>
Atha tātaṃ bhaṇati ‘dehi me poṭṭhiṃ;<br>
Ghaṭikañca mallakañca,<br>
Punapi bhikkhaṃ carissāmi’.</p>
<p><a class="sc" id="25"></a><a class="ms" id="p_19Th2_512"></a><a class="msdiv" id="msdiv426"></a>Atha naṃ bhaṇatī tāto,<br>
Ammā sabbo ca me ñātigaṇavaggo;<br>
‘Kiṃ te na kīrati idha,<br>
Bhaṇa khippaṃ taṃ te karihi’ti.</p>
<p><a class="sc" id="26"></a><a class="ms" id="p_19Th2_513"></a><a class="msdiv" id="msdiv427"></a>Evaṃ bhaṇito bhaṇati,<br>
‘Yadi me attā sakkoti alaṃ mayhaṃ;<br>
Isidāsiyā na saha vacchaṃ,<br>
Ekagharehaṃ saha vatthuṃ’.</p>
<p><a class="sc" id="27"></a><a class="ms" id="p_19Th2_514"></a><a class="msdiv" id="msdiv428"></a>Vissajjito gato so,<br>
Ahampi ekākinī vicintemi;<br>
‘Āpucchitūna gacchaṃ,<br>
<span class="var" title="maritāye (bj) | marituṃ (s2, s3)" id="note135">Marituye</span> vā pabbajissaṃ vā’.</p>
<p><a class="sc" id="28"></a><a class="ms" id="p_19Th2_515"></a><a class="msdiv" id="msdiv429"></a>Atha ayyā jinadattā,<br>
Āgacchī gocarāya caramānā;<br>
Tātakulaṃ vinayadharī,<br>
Bahussutā sīlasampannā.</p>
<p><a class="sc" id="29"></a><a class="ms" id="p_19Th2_516"></a><a class="msdiv" id="msdiv430"></a>Taṃ disvāna amhākaṃ,<br>
<span class="var" title="uṭṭhāya +" id="note136">Uṭṭhāyāsanaṃ</span> tassā paññāpayiṃ;<br>
Nisinnāya ca pāde,<br>
Vanditvā bhojanamadāsiṃ.</p>
<p><a class="sc" id="30"></a><a class="ms" id="p_19Th2_517"></a><a class="msdiv" id="msdiv431"></a>Annena ca pānena ca,<br>
Khajjena ca yañca tattha sannihitaṃ;<br>
Santappayitvā avacaṃ,<br>
‘Ayye icchāmi pabbajituṃ’.</p>
<p><a class="sc" id="31"></a><a class="ms" id="p_19Th2_518"></a><a class="msdiv" id="msdiv432"></a>Atha maṃ bhaṇatī tāto,<br>
‘Idheva <span class="var" title="puttike (s2, s3, mr)" id="note137">puttaka</span> carāhi tvaṃ dhammaṃ;<br>
Annena ca pānena ca,<br>
Tappaya samaṇe dvijātī ca’.</p>
<p><a class="sc" id="32"></a><a class="ms" id="p_19Th2_519"></a><a class="msdiv" id="msdiv433"></a>Athahaṃ bhaṇāmi tātaṃ,<br>
Rodantī añjaliṃ paṇāmetvā;<br>
‘Pāpañhi mayā pakataṃ,<br>
Kammaṃ taṃ nijjaressāmi’.</p>
<p><a class="sc" id="33"></a><a class="pts" id="pts166"></a><a class="ms" id="p_19Th2_520"></a><a class="msdiv" id="msdiv434"></a>Atha maṃ bhaṇatī tāto,<br>
‘Pāpuṇa bodhiñca aggadhammañca;<br>
Nibbānañca labhassu,<br>
Yaṃ sacchikarī dvipadaseṭṭho’.</p>
<p><a class="sc" id="34"></a><a class="ms" id="p_19Th2_521"></a><a class="msdiv" id="msdiv435"></a>Mātāpitū abhivādayitvā,<br>
Sabbañca ñātigaṇavaggaṃ;<br>
Sattāhaṃ pabbajitā,<br>
Tisso vijjā aphassayiṃ.</p>
<p><a class="sc" id="35"></a><a class="ms" id="p_19Th2_522"></a><a class="msdiv" id="msdiv436"></a>Jānāmi attano satta,<br>
Jātiyo yassayaṃ phalavipāko;<br>
Taṃ tava ācikkhissaṃ,<br>
Taṃ ekamanā nisāmehi.</p>
<p><a class="sc" id="36"></a><a class="ms" id="p_19Th2_523"></a><a class="msdiv" id="msdiv437"></a>Nagaramhi <span class="var" title="erakakacche (s2, s3, pts1-2, mr)" id="note138">erakacche</span>,<br>
Suvaṇṇakāro ahaṃ pahūtadhano;<br>
Yobbanamadena matto,<br>
So paradāraṃ asevihaṃ.</p>
<p><a class="sc" id="37"></a><a class="ms" id="p_19Th2_524"></a><a class="msdiv" id="msdiv438"></a>Sohaṃ tato cavitvā,<br>
Nirayamhi apaccisaṃ ciraṃ;<br>
Pakko tato ca uṭṭhahitvā,<br>
Makkaṭiyā kucchimokkamiṃ.</p>
<p><a class="sc" id="38"></a><a class="ms" id="p_19Th2_525"></a><a class="msdiv" id="msdiv439"></a>Sattāhajātakaṃ maṃ,<br>
Mahākapi yūthapo nillacchesi;<br>
Tassetaṃ kammaphalaṃ,<br>
Yathāpi gantvāna paradāraṃ.</p>
<p><a class="sc" id="39"></a><a class="ms" id="p_19Th2_526"></a><a class="msdiv" id="msdiv440"></a>Sohaṃ tato cavitvā,<br>
Kālaṃ karitvā sindhavāraññe;<br>
Kāṇāya ca khañjāya ca,<br>
Eḷakiyā kucchimokkamiṃ.</p>
<p><a class="sc" id="40"></a><a class="ms" id="p_19Th2_527"></a><a class="msdiv" id="msdiv441"></a>Dvādasa vassāni ahaṃ,<br>
Nillacchito dārake parivahitvā;<br>
Kimināvaṭṭo akallo,<br>
Yathāpi gantvāna paradāraṃ.</p>
<p><a class="sc" id="41"></a><a class="ms" id="p_19Th2_528"></a><a class="msdiv" id="msdiv442"></a>Sohaṃ tato cavitvā,<br>
Govāṇijakassa gāviyā jāto;<br>
Vaccho lākhātambo,<br>
Nillacchito dvādase māse.</p>
<p><a class="sc" id="42"></a><a class="ms" id="p_19Th2_529"></a><a class="msdiv" id="msdiv443"></a><span class="var" title="te puna (s2, s3, pts1-2, mr) | vodhuna (Ma-aka)" id="note139">Voḍhūna</span> naṅgalamahaṃ,<br>
Sakaṭañca dhārayāmi;<br>
Andhovaṭṭo akallo,<br>
Yathāpi gantvāna paradāraṃ.</p>
<p><a class="sc" id="43"></a><a class="ms" id="p_19Th2_530"></a><a class="msdiv" id="msdiv444"></a>Sohaṃ tato cavitvā,<br>
Vīthiyā dāsiyā ghare jāto;<br>
Neva mahilā na puriso,<br>
Yathāpi gantvāna paradāraṃ.</p>
<p><a class="sc" id="44"></a><a class="pts" id="pts167"></a><a class="ms" id="p_19Th2_531"></a><a class="msdiv" id="msdiv445"></a>Tiṃ­sa­ti­vassamhi mato,<br>
Sāka­ṭika­kulamhi dārikā jātā;<br>
Kapaṇamhi appabhoge,<br>
Dhanika purisa­pāta­bahulamhi.</p>
<p><a class="sc" id="45"></a><a class="ms" id="p_19Th2_532"></a><a class="msdiv" id="msdiv446"></a>Taṃ maṃ tato satthavāho,<br>
Ussannāya vipulāya vaḍḍhiyā;<br>
Okaḍḍhati vilapantiṃ,<br>
Acchinditvā kulagharasmā.</p>
<p><a class="sc" id="46"></a><a class="ms" id="p_19Th2_533"></a><a class="msdiv" id="msdiv447"></a>Atha soḷasame vasse,<br>
Disvā maṃ pattayobbanaṃ kaññaṃ;<br>
Orundhatassa putto,<br>
Giridāso nāma nāmena.</p>
<p><a class="sc" id="47"></a><a class="ms" id="p_19Th2_534"></a><a class="msdiv" id="msdiv448"></a>Tassapi aññā bhariyā,<br>
Sīlavatī guṇavatī yasavatī ca;<br>
<span class="var" title="anuvattā (mr)" id="note140">Anurattā</span> bhattāraṃ,<br>
<span class="var" title="tassa taṃ (?)" id="note141">Tassāhaṃ</span> viddesa­namakā­siṃ.</p>
<p><a class="sc" id="48"></a><a class="ms" id="p_19Th2_535"></a><a class="msdiv" id="msdiv449"></a>Tassetaṃ kammaphalaṃ,<br>
Yaṃ maṃ apakīritūna gacchanti;<br>
Dāsīva upaṭṭhahantiṃ,<br>
Tassapi anto kato mayā”ti.</p>
</blockquote>
<p class="endsutta"><a class="sc" id="49"></a><a class="ms" id="p_19Th2_536"></a>… Isidāsī therī ….</p>
<p class="endsection"><a class="sc" id="50"></a><a class="ms" id="p_19Th2_537"></a>Cattā­līsa­nipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
</aside>
</section>
</div>
</body>
</html>
