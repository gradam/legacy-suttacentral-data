<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thig15.1">
<article>
<div class="hgroup">
<p class="division">Therīgāthā</p>
<p>Cattālīsanipāta</p>
<h1>1 Isidāsītherīgāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th2_488"></a>
<a class="msdiv" id="msdiv402"></a>
Nagaramhi kusumanāme,<br>
Pāṭaliputtamhi pathaviyā maṇḍe;<br>
Sakyakulakulīnāyo,<br>
Dve bhikkhuniyo hi guṇavatiyo.<br></p>
<p>
<a class="sc" id="2"></a>
<a class="ms" id="p_19Th2_489"></a>
<a class="msdiv" id="msdiv403"></a>
Isidāsī tattha ekā,<br>
Dutiyā bodhīti sīlasampannā ca;<br>
Jhānajjhāyanaratāyo,<br>
Bahussutāyo dhutakilesāyo.<br></p>
<p>
<a class="sc" id="3"></a>
<a class="ms" id="p_19Th2_490"></a>
<a class="msdiv" id="msdiv404"></a>
Tā piṇḍāya caritvā,<br>
Bhattatthaṃ kariya dhotapattāyo;<br>
Rahitamhi sukhanisinnā,<br>
Imā girā abbhudīresuṃ.<br></p>
<p>
<a class="sc" id="4"></a>
<a class="ms" id="p_19Th2_491"></a>
<a class="msdiv" id="msdiv405"></a>
“Pāsādikāsi ayye,<br>
Isidāsi vayopi te aparihīno;<br>
Kiṃ disvāna byālikaṃ,<br>
Athāsi nekkhammamanuyuttā”.<br></p>
<p>
<a class="sc" id="5"></a>
<a class="ms" id="p_19Th2_492"></a>
<a class="msdiv" id="msdiv406"></a>
Evamanuyuñjiyamānā sā,<br>
Rahite dhammadesanākusalā;<br>
Isidāsī vacanamabravi,<br>
“Suṇa bodhi yathāmhi pabbajitā”.<br></p>
<p>
<a class="sc" id="6"></a>
<a class="ms" id="p_19Th2_493"></a>
<a class="msdiv" id="msdiv407"></a>
“Ujjeniyā puravare,<br>
Mayhaṃ pitā sīlasaṃvuto seṭṭhi;<br>
Tassamhi ekadhītā,<br>
Piyā manāpā ca dayitā ca.<br></p>
<p>
<a class="sc" id="7"></a>
<a class="ms" id="p_19Th2_494"></a>
<a class="msdiv" id="msdiv408"></a>
Atha me sāketato varakā,<br>
Āgacchumuttamakulīnā;<br>
Seṭṭhī pahūtaratano,<br>
Tassa mamaṃ suṇhamadāsi tāto.<br></p>
<p>
<a class="sc" id="8"></a>
<a class="ms" id="p_19Th2_495"></a>
<a class="msdiv" id="msdiv409"></a>
Sassuyā sasurassa ca,<br>
Sāyaṃ pātaṃ paṇāmamupagamma;<br>
Sirasā karomi pāde,<br>
Vandāmi yathāmhi anusiṭṭhā.<br></p>
<p>
<a class="sc" id="9"></a>
<a class="ms" id="p_19Th2_496"></a>
<a class="msdiv" id="msdiv410"></a>
Yā mayhaṃ sāmikassa,<br>
Bhaginiyo bhātuno parijano vā;<br>
Tamekavarakampi disvā,<br>
Ubbiggā āsanaṃ demi.<br></p>
<p>
<a class="sc" id="10"></a>
<a class="ms" id="p_19Th2_497"></a>
<a class="msdiv" id="msdiv411"></a>
Annena ca pānena ca,<br>
Khajjena ca yañca tattha sannihitaṃ;<br>
Chādemi upanayāmi ca,<br>
Demi ca yaṃ yassa patirūpaṃ.<br></p>
<p>
<a class="sc" id="11"></a>
<a class="ms" id="p_19Th2_498"></a>
<a class="msdiv" id="msdiv412"></a>
Kālena upaṭṭhahitvā,<br>
Gharaṃ samupagamāmi ummāre;<br>
Dhovantī hatthapāde,<br>
Pañjalikā sāmikamupemi.<br></p>
<p>
<a class="sc" id="12"></a>
<a class="ms" id="p_19Th2_499"></a>
<a class="msdiv" id="msdiv413"></a>
Kocchaṃ pasādaṃ añjaniñca,<br>
Ādāsakañca gaṇhitvā;<br>
Parikammakārikā viya,<br>
Sayameva patiṃ vibhūsemi.<br></p>
<p>
<a class="sc" id="13"></a>
<a class="ms" id="p_19Th2_500"></a>
<a class="msdiv" id="msdiv414"></a>
Sayameva odanaṃ sādhayāmi,<br>
Sayameva bhājanaṃ dhovantī;<br>
Mātāva ekaputtakaṃ,<br>
Tathā bhattāraṃ paricarāmi.<br></p>
<p>
<a class="sc" id="14"></a>
<a class="ms" id="p_19Th2_501"></a>
<a class="msdiv" id="msdiv415"></a>
Evaṃ maṃ bhattikataṃ,<br>
Anurattaṃ kārikaṃ nihatamānaṃ;<br>
Uṭṭhāyikaṃ analasaṃ,<br>
Sīlavatiṃ dussate bhattā.<br></p>
<p>
<a class="sc" id="15"></a>
<a class="ms" id="p_19Th2_502"></a>
<a class="msdiv" id="msdiv416"></a>
So mātarañca pitarañca,<br>
Bhaṇati ‘āpucchahaṃ gamissāmi;<br>
Isidāsiyā na saha vacchaṃ,<br>
Ekāgārehaṃ saha vatthuṃ’.<br></p>
<p>
<a class="sc" id="16"></a>
<a class="ms" id="p_19Th2_503"></a>
<a class="msdiv" id="msdiv417"></a>
‘Mā evaṃ putta avaca,<br>
Isidāsī paṇḍitā paribyattā;<br>
Uṭṭhāyikā analasā,<br>
Kiṃ tuyhaṃ na rocate putta’.<br></p>
<p>
<a class="sc" id="17"></a>
<a class="ms" id="p_19Th2_504"></a>
<a class="msdiv" id="msdiv418"></a>
‘Na ca me hiṃsati kiñci,<br>
Na cahaṃ isidāsiyā saha vacchaṃ;<br>
Dessāva me alaṃ me,<br>
Apucchāhaṃ gamissāmi’.<br></p>
<p>
<a class="sc" id="18"></a>
<a class="ms" id="p_19Th2_505"></a>
<a class="msdiv" id="msdiv419"></a>
Tassa vacanaṃ suṇitvā,<br>
Sassu sasuro ca maṃ apucchiṃsu;<br>
‘Kissa tayā aparaddhaṃ,<br>
Bhaṇa vissaṭṭhā yathābhūtaṃ’.<br></p>
<p>
<a class="sc" id="19"></a>
<a class="ms" id="p_19Th2_506"></a>
<a class="msdiv" id="msdiv420"></a>
‘Napihaṃ aparajjhaṃ kiñci,<br>
Napi hiṃsemi na bhaṇāmi dubbacanaṃ;<br>
Kiṃ sakkā kātuyye,<br>
Yaṃ maṃ viddessate bhattā’.<br></p>
<p>
<a class="sc" id="20"></a>
<a class="ms" id="p_19Th2_507"></a>
<a class="msdiv" id="msdiv421"></a>
Te maṃ pitugharaṃ paṭinayiṃsu,<br>
Vimanā dukhena adhibhūtā;<br>
Puttamanurakkhamānā,<br>
‘Jitāmhase rūpiniṃ lakkhiṃ’.<br></p>
<p>
<a class="sc" id="21"></a>
<a class="ms" id="p_19Th2_508"></a>
<a class="msdiv" id="msdiv422"></a>
Atha maṃ adāsi tāto,<br>
Aḍḍhassa gharamhi dutiyakulikassa;<br>
Tato upaḍḍhasuṅkena,<br>
Yena maṃ vindatha seṭṭhi.<br></p>
<p>
<a class="sc" id="22"></a>
<a class="ms" id="p_19Th2_509"></a>
<a class="msdiv" id="msdiv423"></a>
Tassapi gharamhi māsaṃ,<br>
Avasiṃ atha sopi maṃ paṭiccharayi;<br>
Dāsīva upaṭṭhahantiṃ,<br>
Adūsikaṃ sīlasampannaṃ.<br></p>
<p>
<a class="sc" id="23"></a>
<a class="ms" id="p_19Th2_510"></a>
<a class="msdiv" id="msdiv424"></a>
Bhikkhāya ca vicarantaṃ,<br>
Damakaṃ dantaṃ me pitā bhaṇati;<br>
‘Hohisi me jāmātā,<br>
Nikkhipa poṭṭhiñca ghaṭikañca’.<br></p>
<p>
<a class="sc" id="24"></a>
<a class="ms" id="p_19Th2_511"></a>
<a class="msdiv" id="msdiv425"></a>
Sopi vasitvā pakkhaṃ,<br>
Atha tātaṃ bhaṇati ‘dehi me poṭṭhiṃ;<br>
Ghaṭikañca mallakañca,<br>
Punapi bhikkhaṃ carissāmi’.<br></p>
<p>
<a class="sc" id="25"></a>
<a class="ms" id="p_19Th2_512"></a>
<a class="msdiv" id="msdiv426"></a>
Atha naṃ bhaṇatī tāto,<br>
Ammā sabbo ca me ñātigaṇavaggo;<br>
‘Kiṃ te na kīrati idha,<br>
Bhaṇa khippaṃ taṃ te karihi’ti.<br></p>
<p>
<a class="sc" id="26"></a>
<a class="ms" id="p_19Th2_513"></a>
<a class="msdiv" id="msdiv427"></a>
Evaṃ bhaṇito bhaṇati,<br>
‘Yadi me attā sakkoti alaṃ mayhaṃ;<br>
Isidāsiyā na saha vacchaṃ,<br>
Ekagharehaṃ saha vatthuṃ’.<br></p>
<p>
<a class="sc" id="27"></a>
<a class="ms" id="p_19Th2_514"></a>
<a class="msdiv" id="msdiv428"></a>
Vissajjito gato so,<br>
Ahampi ekākinī vicintemi;<br>
‘Āpucchitūna gacchaṃ,<br>
Marituye vā pabbajissaṃ vā’.<br></p>
<p>
<a class="sc" id="28"></a>
<a class="ms" id="p_19Th2_515"></a>
<a class="msdiv" id="msdiv429"></a>
Atha ayyā jinadattā,<br>
Āgacchī gocarāya caramānā;<br>
Tātakulaṃ vinayadharī,<br>
Bahussutā sīlasampannā.<br></p>
<p>
<a class="sc" id="29"></a>
<a class="ms" id="p_19Th2_516"></a>
<a class="msdiv" id="msdiv430"></a>
Taṃ disvāna amhākaṃ,<br>
Uṭṭhāyāsanaṃ tassā paññāpayiṃ;<br>
Nisinnāya ca pāde,<br>
Vanditvā bhojanamadāsiṃ.<br></p>
<p>
<a class="sc" id="30"></a>
<a class="ms" id="p_19Th2_517"></a>
<a class="msdiv" id="msdiv431"></a>
Annena ca pānena ca,<br>
Khajjena ca yañca tattha sannihitaṃ;<br>
Santappayitvā avacaṃ,<br>
‘Ayye icchāmi pabbajituṃ’.<br></p>
<p>
<a class="sc" id="31"></a>
<a class="ms" id="p_19Th2_518"></a>
<a class="msdiv" id="msdiv432"></a>
Atha maṃ bhaṇatī tāto,<br>
‘Idheva puttaka carāhi tvaṃ dhammaṃ;<br>
Annena ca pānena ca,<br>
Tappaya samaṇe dvijātī ca’.<br></p>
<p>
<a class="sc" id="32"></a>
<a class="ms" id="p_19Th2_519"></a>
<a class="msdiv" id="msdiv433"></a>
Athahaṃ bhaṇāmi tātaṃ,<br>
Rodantī añjaliṃ paṇāmetvā;<br>
‘Pāpañhi mayā pakataṃ,<br>
Kammaṃ taṃ nijjaressāmi’.<br></p>
<p>
<a class="sc" id="33"></a>
<a class="ms" id="p_19Th2_520"></a>
<a class="msdiv" id="msdiv434"></a>
Atha maṃ bhaṇatī tāto,<br>
‘Pāpuṇa bodhiñca aggadhammañca;<br>
Nibbānañca labhassu,<br>
Yaṃ sacchikarī dvipadaseṭṭho’.<br></p>
<p>
<a class="sc" id="34"></a>
<a class="ms" id="p_19Th2_521"></a>
<a class="msdiv" id="msdiv435"></a>
Mātāpitū abhivādayitvā,<br>
Sabbañca ñātigaṇavaggaṃ;<br>
Sattāhaṃ pabbajitā,<br>
Tisso vijjā aphassayiṃ.<br></p>
<p>
<a class="sc" id="35"></a>
<a class="ms" id="p_19Th2_522"></a>
<a class="msdiv" id="msdiv436"></a>
Jānāmi attano satta,<br>
Jātiyo yassayaṃ phalavipāko;<br>
Taṃ tava ācikkhissaṃ,<br>
Taṃ ekamanā nisāmehi.<br></p>
<p>
<a class="sc" id="36"></a>
<a class="ms" id="p_19Th2_523"></a>
<a class="msdiv" id="msdiv437"></a>
Nagaramhi erakacche,<br>
Suvaṇṇakāro ahaṃ pahūtadhano;<br>
Yobbanamadena matto,<br>
So paradāraṃ asevihaṃ.<br></p>
<p>
<a class="sc" id="37"></a>
<a class="ms" id="p_19Th2_524"></a>
<a class="msdiv" id="msdiv438"></a>
Sohaṃ tato cavitvā,<br>
Nirayamhi apaccisaṃ ciraṃ;<br>
Pakko tato ca uṭṭhahitvā,<br>
Makkaṭiyā kucchimokkamiṃ.<br></p>
<p>
<a class="sc" id="38"></a>
<a class="ms" id="p_19Th2_525"></a>
<a class="msdiv" id="msdiv439"></a>
Sattāhajātakaṃ maṃ,<br>
Mahākapi yūthapo nillacchesi;<br>
Tassetaṃ kammaphalaṃ,<br>
Yathāpi gantvāna paradāraṃ.<br></p>
<p>
<a class="sc" id="39"></a>
<a class="ms" id="p_19Th2_526"></a>
<a class="msdiv" id="msdiv440"></a>
Sohaṃ tato cavitvā,<br>
Kālaṃ karitvā sindhavāraññe;<br>
Kāṇāya ca khañjāya ca,<br>
Eḷakiyā kucchimokkamiṃ.<br></p>
<p>
<a class="sc" id="40"></a>
<a class="ms" id="p_19Th2_527"></a>
<a class="msdiv" id="msdiv441"></a>
Dvādasa vassāni ahaṃ,<br>
Nillacchito dārake parivahitvā;<br>
Kimināvaṭṭo akallo,<br>
Yathāpi gantvāna paradāraṃ.<br></p>
<p>
<a class="sc" id="41"></a>
<a class="ms" id="p_19Th2_528"></a>
<a class="msdiv" id="msdiv442"></a>
Sohaṃ tato cavitvā,<br>
Govāṇijakassa gāviyā jāto;<br>
Vaccho lākhātambo,<br>
Nillacchito dvādase māse.<br></p>
<p>
<a class="sc" id="42"></a>
<a class="ms" id="p_19Th2_529"></a>
<a class="msdiv" id="msdiv443"></a>
Voḍhūna naṅgalamahaṃ,<br>
Sakaṭañca dhārayāmi;<br>
Andhovaṭṭo akallo,<br>
Yathāpi gantvāna paradāraṃ.<br></p>
<p>
<a class="sc" id="43"></a>
<a class="ms" id="p_19Th2_530"></a>
<a class="msdiv" id="msdiv444"></a>
Sohaṃ tato cavitvā,<br>
Vīthiyā dāsiyā ghare jāto;<br>
Neva mahilā na puriso,<br>
Yathāpi gantvāna paradāraṃ.<br></p>
<p>
<a class="sc" id="44"></a>
<a class="ms" id="p_19Th2_531"></a>
<a class="msdiv" id="msdiv445"></a>
Tiṃsativassamhi mato,<br>
Sākaṭikakulamhi dārikā jātā;<br>
Kapaṇamhi appabhoge,<br>
Dhanika purisapātabahulamhi.<br></p>
<p>
<a class="sc" id="45"></a>
<a class="ms" id="p_19Th2_532"></a>
<a class="msdiv" id="msdiv446"></a>
Taṃ maṃ tato satthavāho,<br>
Ussannāya vipulāya vaḍḍhiyā;<br>
Okaḍḍhati vilapantiṃ,<br>
Acchinditvā kulagharasmā.<br></p>
<p>
<a class="sc" id="46"></a>
<a class="ms" id="p_19Th2_533"></a>
<a class="msdiv" id="msdiv447"></a>
Atha soḷasame vasse,<br>
Disvā maṃ pattayobbanaṃ kaññaṃ;<br>
Orundhatassa putto,<br>
Giridāso nāma nāmena.<br></p>
<p>
<a class="sc" id="47"></a>
<a class="ms" id="p_19Th2_534"></a>
<a class="msdiv" id="msdiv448"></a>
Tassapi aññā bhariyā,<br>
Sīlavatī guṇavatī yasavatī ca;<br>
Anurattā bhattāraṃ,<br>
Tassāhaṃ viddesanamakāsiṃ.<br></p>
<p>
<a class="sc" id="48"></a>
<a class="ms" id="p_19Th2_535"></a>
<a class="msdiv" id="msdiv449"></a>
Tassetaṃ kammaphalaṃ,<br>
Yaṃ maṃ apakīritūna gacchanti;<br>
Dāsīva upaṭṭhahantiṃ,<br>
Tassapi anto kato mayā”ti.<br></p>
</blockquote>
<p class="endsutta">
<a class="sc" id="49"></a>
<a class="ms" id="p_19Th2_536"></a>
…  Isidāsī therī… .</p>
<p class="endsection">
<a class="sc" id="50"></a>
<a class="ms" id="p_19Th2_537"></a>
Cattālīsanipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>