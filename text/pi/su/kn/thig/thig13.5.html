<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<section class="sutta" id="thig13.5">
<article>
<div class="hgroup">
<p class="division">Therīgāthā</p>
<p>Vīsatinipāta</p>
<h1>5 Subhā­kammā­ra­dhītu­therī­gāthā</h1>
</div>
<blockquote class="gatha">
<p><a class="sc" id="1"></a>
<a class="ms" id="p_19Th2_421"></a>
<a class="msdiv" id="msdiv339"></a>
“Daharāhaṃ suddhavasanā,<br>
yaṃ pure dhammamassuṇiṃ;<br>
Tassā me appamattāya,<br>
saccābhisamayo ahu.</p>
<p><a class="sc" id="2"></a>
<a class="ms" id="p_19Th2_422"></a>
<a class="msdiv" id="msdiv340"></a>
Tatohaṃ sabbakāmesu,<br>
bhusaṃ aratimajjhagaṃ;<br>
Sakkāyasmiṃ bhayaṃ disvā,<br>
<span class="var" title="nekkhammaññeva (bj) | nekkhammasseva (s2, s3) | nekkhammaṃ yeva (pts1-2)" id="note104">nekkhammameva</span> pīhaye.</p>
<p><a class="sc" id="3"></a>
<a class="ms" id="p_19Th2_423"></a>
<a class="msdiv" id="msdiv341"></a>
Hitvānahaṃ ñātigaṇaṃ,<br>
dāsakam­ma­ka­rāni ca;<br>
Gāmakhettāni phītāni,<br>
ramaṇīye pamodite.</p>
<p><a class="sc" id="4"></a>
<a class="ms" id="p_19Th2_424"></a>
<a class="msdiv" id="msdiv342"></a>
Pahāyahaṃ pabbajitā,<br>
sāpa­teyya­ma­nappa­kaṃ;<br>
Evaṃ saddhāya nikkhamma,<br>
saddhamme suppavedite.</p>
<p><a class="sc" id="5"></a>
<a class="ms" id="p_19Th2_425"></a>
<a class="msdiv" id="msdiv343"></a>
<span class="var" title="na me taṃ (bj, s2, s3, pts1-2)" id="note105">Netaṃ</span> assa patirūpaṃ,<br>
Ākiñcaññañhi patthaye;<br>
<span class="var" title="yā (s2, s3, pts1-2)" id="note106">Yo</span> jātarūpaṃ rajataṃ,<br>
<span class="var" title="ṭhapetvā (s2, s3, pts1-2) | thapetvā (mr)" id="note107">Chaḍḍetvā</span> <span class="var" title="punarāgahe (mr)" id="note108">punarāgame</span>.</p>
<p><a class="sc" id="6"></a>
<a class="ms" id="p_19Th2_426"></a>
<a class="msdiv" id="msdiv344"></a>
Rajataṃ jātarūpaṃ vā,<br>
na bodhāya na santiyā;<br>
Netaṃ samaṇasāruppaṃ,<br>
na etaṃ ariyaddhanaṃ.</p>
<p><a class="sc" id="7"></a>
<a class="ms" id="p_19Th2_427"></a>
<a class="msdiv" id="msdiv345"></a>
Lobhanaṃ madanañcetaṃ,<br>
mohanaṃ rajavaḍḍhanaṃ;<br>
Sāsaṅkaṃ bahuāyāsaṃ,<br>
natthi cettha dhuvaṃ ṭhiti.</p>
<p><a class="sc" id="8"></a>
<a class="ms" id="p_19Th2_428"></a>
<a class="msdiv" id="msdiv346"></a>
Ettha rattā pamattā ca,<br>
saṃ­kiliṭ­ṭha­manā narā;<br>
Aññamaññena byāruddhā,<br>
puthu kubbanti medhagaṃ.</p>
<p><a class="sc" id="9"></a>
<a class="ms" id="p_19Th2_429"></a>
<a class="msdiv" id="msdiv347"></a>
Vadho bandho parikleso,<br>
jāni sokapariddavo;<br>
Kāmesu adhipannānaṃ,<br>
dissate byasanaṃ bahuṃ.</p>
<p><a class="sc" id="10"></a>
<a class="ms" id="p_19Th2_430"></a>
<a class="msdiv" id="msdiv348"></a>
Taṃ maṃ ñātī amittāva,<br>
kiṃ vo kāmesu yuñjatha;<br>
Jānātha maṃ pabbajitaṃ,<br>
kāmesu bhayadassiniṃ.</p>
<p><a class="sc" id="11"></a>
<a class="pts1" id="pts157"></a>
<a class="ms" id="p_19Th2_431"></a>
<a class="msdiv" id="msdiv349"></a>
Na hirañ­ña­suvaṇ­ṇena,<br>
parikkhīyanti āsavā;<br>
Amittā vadhakā kāmā,<br>
sapattā sallabandhanā.</p>
<p><a class="sc" id="12"></a>
<a class="ms" id="p_19Th2_432"></a>
<a class="msdiv" id="msdiv350"></a>
Taṃ maṃ ñātī amittāva,<br>
kiṃ vo kāmesu yuñjatha;<br>
Jānātha maṃ pabbajitaṃ,<br>
muṇḍaṃ saṅghā­ṭi­pārutaṃ.</p>
<p><a class="sc" id="13"></a>
<a class="ms" id="p_19Th2_433"></a>
<a class="msdiv" id="msdiv351"></a>
Uttiṭṭhapiṇḍo uñcho ca,<br>
paṃsukūlañca cīvaraṃ;<br>
Etaṃ kho mama sāruppaṃ,<br>
ana­gārūpa­nissayo.</p>
<p><a class="sc" id="14"></a>
<a class="ms" id="p_19Th2_434"></a>
<a class="msdiv" id="msdiv352"></a>
Vantā mahesīhi kāmā,<br>
ye dibbā ye ca mānusā;<br>
Khemaṭṭhāne vimuttā te,<br>
pattā te acalaṃ sukhaṃ.</p>
<p><a class="sc" id="15"></a>
<a class="ms" id="p_19Th2_435"></a>
<a class="msdiv" id="msdiv353"></a>
Māhaṃ kāmehi saṅgacchiṃ,<br>
yesu tāṇaṃ na vijjati;<br>
Amittā vadhakā kāmā,<br>
aggik­khan­dhūpamā dukhā.</p>
<p><a class="sc" id="16"></a>
<a class="ms" id="p_19Th2_436"></a>
<a class="msdiv" id="msdiv354"></a>
Paripantho esa bhayo,<br>
savighāto sakaṇṭako;<br>
Gedho suvisamo <span class="var" title="lepo (bj)" id="note109">ceso</span>,<br>
mahanto mohanāmukho.</p>
<p><a class="sc" id="17"></a>
<a class="ms" id="p_19Th2_437"></a>
<a class="msdiv" id="msdiv355"></a>
Upasaggo bhīmarūpo,<br>
kāmā sappasirūpamā;<br>
Ye bālā abhinandanti,<br>
andhabhūtā puthujjanā.</p>
<p><a class="sc" id="18"></a>
<a class="ms" id="p_19Th2_438"></a>
<a class="msdiv" id="msdiv356"></a>
Kāmapaṅkena sattā hi,<br>
bahū loke aviddasū;<br>
Pariyantaṃ na jānanti,<br>
jātiyā maraṇassa ca.</p>
<p><a class="sc" id="19"></a>
<a class="ms" id="p_19Th2_439"></a>
<a class="msdiv" id="msdiv357"></a>
Duggatigamanaṃ maggaṃ,<br>
manussā kāmahetukaṃ;<br>
Bahuṃ ve paṭipajjanti,<br>
attano rogamāvahaṃ.</p>
<p><a class="sc" id="20"></a>
<a class="ms" id="p_19Th2_440"></a>
<a class="msdiv" id="msdiv358"></a>
Evaṃ amittajananā,<br>
tāpanā saṃkilesikā;<br>
Lokāmisā bandhanīyā,<br>
kāmā maraṇabandhanā.</p>
<p><a class="sc" id="21"></a>
<a class="ms" id="p_19Th2_441"></a>
<a class="msdiv" id="msdiv359"></a>
Ummādanā ullapanā,<br>
kāmā cittap­pamad­dino;<br>
Sattānaṃ saṃkilesāya,<br>
<span class="var" title="khipaṃ (bj)" id="note110">khippaṃ</span> mārena oḍḍitaṃ.</p>
<p><a class="sc" id="22"></a>
<a class="pts1" id="pts158"></a>
<a class="ms" id="p_19Th2_442"></a>
<a class="msdiv" id="msdiv360"></a>
Anantādīnavā kāmā,<br>
bahudukkhā mahāvisā;<br>
Appassādā raṇakarā,<br>
sukka­pak­kha­vi­sosanā.</p>
<p><a class="sc" id="23"></a>
<a class="ms" id="p_19Th2_443"></a>
<a class="msdiv" id="msdiv361"></a>
Sāhaṃ etādisaṃ katvā,<br>
byasanaṃ kāmahetukaṃ;<br>
Na taṃ paccāgamissāmi,<br>
nibbānābhiratā sadā.</p>
<p><a class="sc" id="24"></a>
<a class="ms" id="p_19Th2_444"></a>
<a class="msdiv" id="msdiv362"></a>
Raṇaṃ <span class="var" title="taritvā (bj)" id="note111">karitvā</span> kāmānaṃ,<br>
sītibhā­vā­bhi­kaṅ­khinī;<br>
Appamattā vihassāmi,<br>
sabba­saṃ­yoja­nak­khaye.</p>
<p><a class="sc" id="25"></a>
<a class="ms" id="p_19Th2_445"></a>
<a class="msdiv" id="msdiv363"></a>
Asokaṃ virajaṃ khemaṃ,<br>
ari­yaṭṭhaṅ­gikaṃ ujuṃ;<br>
Taṃ maggaṃ anugacchāmi,<br>
yena tiṇṇā mahesino”.</p>
<p><a class="sc" id="26"></a>
<a class="ms" id="p_19Th2_446"></a>
<a class="msdiv" id="msdiv364"></a>
“Imaṃ passatha dhammaṭṭhaṃ,<br>
subhaṃ kam­mā­radhī­ta­raṃ;<br>
Anejaṃ upasampajja,<br>
rukkhamūlamhi jhāyati.</p>
<p><a class="sc" id="27"></a>
<a class="ms" id="p_19Th2_447"></a>
<a class="msdiv" id="msdiv365"></a>
Ajjaṭṭhamī pabbajitā,<br>
saddhā saddham­ma­sobhanā;<br>
Vinī­tuppa­lavaṇṇāya,<br>
tevijjā maccuhāyinī.</p>
<p><a class="sc" id="28"></a>
<a class="ms" id="p_19Th2_448"></a>
<a class="msdiv" id="msdiv366"></a>
Sāyaṃ bhujissā anaṇā,<br>
bhikkhunī bhāvitindriyā;<br>
Sab­bayoga­visaṃ­yuttā,<br>
katakiccā anāsavā”.</p>
<p><a class="sc" id="29"></a>
<a class="ms" id="p_19Th2_449"></a>
<a class="msdiv" id="msdiv367"></a>
Taṃ sakko devasaṅghena,<br>
upasaṅkamma iddhiyā;<br>
Namassati bhūtapati,<br>
subhaṃ kam­mā­radhī­ta­ranti.</p>
</blockquote>
<p class="endsutta">
<a class="sc" id="30"></a>
<a class="ms" id="p_19Th2_450"></a>
… Subhā kammāradhītā therī ….</p>
<p class="endsection">
<a class="sc" id="31"></a>
<a class="ms" id="p_19Th2_451"></a>
Vīsatinipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>