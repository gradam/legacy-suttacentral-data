<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thig13.5">
<article>
<div class="hgroup">
<p class="division">Therīgāthā</p>
<p>Vīsatinipāta</p>
<h1>5 Subhākammāradhītutherīgāthā</h1>
</div>
<blockquote class="gatha">
<p><a class="msdiv" id="msdiv339"></a>
<a class="ms" id="p_19Th2_421"></a>
<a class="sc" id="1"></a>
“Daharāhaṃ suddhavasanā, <br>
yaṃ pure dhammamassuṇiṃ; <br>
Tassā me appamattāya, <br>
saccābhisamayo ahu. <br>
</p>
<p><a class="msdiv" id="msdiv340"></a>
<a class="ms" id="p_19Th2_422"></a>
<a class="sc" id="2"></a>
Tatohaṃ sabbakāmesu, <br>
bhusaṃ aratimajjhagaṃ; <br>
Sakkāyasmiṃ bhayaṃ disvā, <br>
nekkhammameva pīhaye. <br>
</p>
<p><a class="msdiv" id="msdiv341"></a>
<a class="ms" id="p_19Th2_423"></a>
<a class="sc" id="3"></a>
Hitvānahaṃ ñātigaṇaṃ, <br>
dāsakammakarāni ca; <br>
Gāmakhettāni phītāni, <br>
ramaṇīye pamodite. <br>
</p>
<p><a class="msdiv" id="msdiv342"></a>
<a class="ms" id="p_19Th2_424"></a>
<a class="sc" id="4"></a>
Pahāyahaṃ pabbajitā, <br>
sāpateyyamanappakaṃ; <br>
Evaṃ saddhāya nikkhamma, <br>
saddhamme suppavedite. <br>
</p>
<p><a class="msdiv" id="msdiv343"></a>
<a class="ms" id="p_19Th2_425"></a>
<a class="sc" id="5"></a>
Netaṃ assa patirūpaṃ, <br>
Ākiñcaññañhi patthaye; <br>
Yo jātarūpaṃ rajataṃ, <br>
Chaḍḍetvā punarāgame. <br>
</p>
<p><a class="msdiv" id="msdiv344"></a>
<a class="ms" id="p_19Th2_426"></a>
<a class="sc" id="6"></a>
Rajataṃ jātarūpaṃ vā, <br>
na bodhāya na santiyā; <br>
Netaṃ samaṇasāruppaṃ, <br>
na etaṃ ariyaddhanaṃ. <br>
</p>
<p><a class="msdiv" id="msdiv345"></a>
<a class="ms" id="p_19Th2_427"></a>
<a class="sc" id="7"></a>
Lobhanaṃ madanañcetaṃ, <br>
mohanaṃ rajavaḍḍhanaṃ; <br>
Sāsaṅkaṃ bahuāyāsaṃ, <br>
natthi cettha dhuvaṃ ṭhiti. <br>
</p>
<p><a class="msdiv" id="msdiv346"></a>
<a class="ms" id="p_19Th2_428"></a>
<a class="sc" id="8"></a>
Ettha rattā pamattā ca, <br>
saṃkiliṭṭhamanā narā; <br>
Aññamaññena byāruddhā, <br>
puthu kubbanti medhagaṃ. <br>
</p>
<p><a class="msdiv" id="msdiv347"></a>
<a class="ms" id="p_19Th2_429"></a>
<a class="sc" id="9"></a>
Vadho bandho parikleso, <br>
jāni sokapariddavo; <br>
Kāmesu adhipannānaṃ, <br>
dissate byasanaṃ bahuṃ. <br>
</p>
<p><a class="msdiv" id="msdiv348"></a>
<a class="ms" id="p_19Th2_430"></a>
<a class="sc" id="10"></a>
Taṃ maṃ ñātī amittāva, <br>
kiṃ vo kāmesu yuñjatha; <br>
Jānātha maṃ pabbajitaṃ, <br>
kāmesu bhayadassiniṃ. <br>
</p>
<p><a class="msdiv" id="msdiv349"></a>
<a class="ms" id="p_19Th2_431"></a>
<a class="sc" id="11"></a>
Na hiraññasuvaṇṇena, <br>
parikkhīyanti āsavā; <br>
Amittā vadhakā kāmā, <br>
sapattā sallabandhanā. <br>
</p>
<p><a class="msdiv" id="msdiv350"></a>
<a class="ms" id="p_19Th2_432"></a>
<a class="sc" id="12"></a>
Taṃ maṃ ñātī amittāva, <br>
kiṃ vo kāmesu yuñjatha; <br>
Jānātha maṃ pabbajitaṃ, <br>
muṇḍaṃ saṅghāṭipārutaṃ. <br>
</p>
<p><a class="msdiv" id="msdiv351"></a>
<a class="ms" id="p_19Th2_433"></a>
<a class="sc" id="13"></a>
Uttiṭṭhapiṇḍo uñcho ca, <br>
paṃsukūlañca cīvaraṃ; <br>
Etaṃ kho mama sāruppaṃ, <br>
anagārūpanissayo. <br>
</p>
<p><a class="msdiv" id="msdiv352"></a>
<a class="ms" id="p_19Th2_434"></a>
<a class="sc" id="14"></a>
Vantā mahesīhi kāmā, <br>
ye dibbā ye ca mānusā; <br>
Khemaṭṭhāne vimuttā te, <br>
pattā te acalaṃ sukhaṃ. <br>
</p>
<p><a class="msdiv" id="msdiv353"></a>
<a class="ms" id="p_19Th2_435"></a>
<a class="sc" id="15"></a>
Māhaṃ kāmehi saṅgacchiṃ, <br>
yesu tāṇaṃ na vijjati; <br>
Amittā vadhakā kāmā, <br>
aggikkhandhūpamā dukhā. <br>
</p>
<p><a class="msdiv" id="msdiv354"></a>
<a class="ms" id="p_19Th2_436"></a>
<a class="sc" id="16"></a>
Paripantho esa bhayo, <br>
savighāto sakaṇṭako; <br>
Gedho suvisamo ceso, <br>
mahanto mohanāmukho. <br>
</p>
<p><a class="msdiv" id="msdiv355"></a>
<a class="ms" id="p_19Th2_437"></a>
<a class="sc" id="17"></a>
Upasaggo bhīmarūpo, <br>
kāmā sappasirūpamā; <br>
Ye bālā abhinandanti, <br>
andhabhūtā puthujjanā. <br>
</p>
<p><a class="msdiv" id="msdiv356"></a>
<a class="ms" id="p_19Th2_438"></a>
<a class="sc" id="18"></a>
Kāmapaṅkena sattā hi, <br>
bahū loke aviddasū; <br>
Pariyantaṃ na jānanti, <br>
jātiyā maraṇassa ca. <br>
</p>
<p><a class="msdiv" id="msdiv357"></a>
<a class="ms" id="p_19Th2_439"></a>
<a class="sc" id="19"></a>
Duggatigamanaṃ maggaṃ, <br>
manussā kāmahetukaṃ; <br>
Bahuṃ ve paṭipajjanti, <br>
attano rogamāvahaṃ. <br>
</p>
<p><a class="msdiv" id="msdiv358"></a>
<a class="ms" id="p_19Th2_440"></a>
<a class="sc" id="20"></a>
Evaṃ amittajananā, <br>
tāpanā saṃkilesikā; <br>
Lokāmisā bandhanīyā, <br>
kāmā maraṇabandhanā. <br>
</p>
<p><a class="msdiv" id="msdiv359"></a>
<a class="ms" id="p_19Th2_441"></a>
<a class="sc" id="21"></a>
Ummādanā ullapanā, <br>
kāmā cittappamaddino; <br>
Sattānaṃ saṃkilesāya, <br>
khippaṃ mārena oḍḍitaṃ. <br>
</p>
<p><a class="msdiv" id="msdiv360"></a>
<a class="ms" id="p_19Th2_442"></a>
<a class="sc" id="22"></a>
Anantādīnavā kāmā, <br>
bahudukkhā mahāvisā; <br>
Appassādā raṇakarā, <br>
sukkapakkhavisosanā. <br>
</p>
<p><a class="msdiv" id="msdiv361"></a>
<a class="ms" id="p_19Th2_443"></a>
<a class="sc" id="23"></a>
Sāhaṃ etādisaṃ katvā, <br>
byasanaṃ kāmahetukaṃ; <br>
Na taṃ paccāgamissāmi, <br>
nibbānābhiratā sadā. <br>
</p>
<p><a class="msdiv" id="msdiv362"></a>
<a class="ms" id="p_19Th2_444"></a>
<a class="sc" id="24"></a>
Raṇaṃ karitvā kāmānaṃ, <br>
sītibhāvābhikaṅkhinī; <br>
Appamattā vihassāmi, <br>
sabbasaṃyojanakkhaye. <br>
</p>
<p><a class="msdiv" id="msdiv363"></a>
<a class="ms" id="p_19Th2_445"></a>
<a class="sc" id="25"></a>
Asokaṃ virajaṃ khemaṃ, <br>
ariyaṭṭhaṅgikaṃ ujuṃ; <br>
Taṃ maggaṃ anugacchāmi, <br>
yena tiṇṇā mahesino”. <br>
</p>
<p><a class="msdiv" id="msdiv364"></a>
<a class="ms" id="p_19Th2_446"></a>
<a class="sc" id="26"></a>
“Imaṃ passatha dhammaṭṭhaṃ, <br>
subhaṃ kammāradhītaraṃ; <br>
Anejaṃ upasampajja, <br>
rukkhamūlamhi jhāyati. <br>
</p>
<p><a class="msdiv" id="msdiv365"></a>
<a class="ms" id="p_19Th2_447"></a>
<a class="sc" id="27"></a>
Ajjaṭṭhamī pabbajitā, <br>
saddhā saddhammasobhanā; <br>
Vinītuppalavaṇṇāya, <br>
tevijjā maccuhāyinī. <br>
</p>
<p><a class="msdiv" id="msdiv366"></a>
<a class="ms" id="p_19Th2_448"></a>
<a class="sc" id="28"></a>
Sāyaṃ bhujissā anaṇā, <br>
bhikkhunī bhāvitindriyā; <br>
Sabbayogavisaṃyuttā, <br>
katakiccā anāsavā”. <br>
</p>
<p><a class="msdiv" id="msdiv367"></a>
<a class="ms" id="p_19Th2_449"></a>
<a class="sc" id="29"></a>
Taṃ sakko devasaṅghena, <br>
upasaṅkamma iddhiyā; <br>
Namassati bhūtapati, <br>
subhaṃ kammāradhītaranti. <br>
</p>
</blockquote>
<p class="endsutta"><a class="sc" id="30"></a>
<a class="ms" id="p_19Th2_450"></a>
… Subhā kammāradhītā therī ….</p>
<p class="endsection"><a class="sc" id="31"></a>
<a class="ms" id="p_19Th2_451"></a>
Vīsatinipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>