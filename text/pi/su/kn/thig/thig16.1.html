<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thig16.1">
<article>
<div class="hgroup">
<p class="division">Therīgāthā</p>
<p>Mahānipāta</p>
<h1>1 Sumedhātherīgāthā</h1>
</div>
<blockquote class="gatha">
<p><a class="msdiv" id="msdiv450"></a>
<a class="ms" id="p_19Th2_538"></a>
<a class="sc" id="1"></a>
Mantāvatiyā nagare, <br>
Rañño koñcassa aggamahesiyā; <br>
Dhītā āsiṃ sumedhā, <br>
Pasāditā sāsanakarehi. <br>
</p>
<p><a class="msdiv" id="msdiv451"></a>
<a class="ms" id="p_19Th2_539"></a>
<a class="sc" id="2"></a>
Sīlavatī cittakathā, <br>
Bahussutā buddhasāsane vinitā; <br>
Mātāpitaro upagamma, <br>
Bhaṇati “ubhayo nisāmetha. <br>
</p>
<p><a class="msdiv" id="msdiv452"></a>
<a class="ms" id="p_19Th2_540"></a>
<a class="sc" id="3"></a>
Nibbānābhiratāhaṃ, <br>
Asassataṃ bhavagataṃ yadipi dibbaṃ; <br>
Kimaṅgaṃ pana tucchā kāmā, <br>
Appassādā bahuvighātā. <br>
</p>
<p><a class="msdiv" id="msdiv453"></a>
<a class="ms" id="p_19Th2_541"></a>
<a class="sc" id="4"></a>
Kāmā kaṭukā āsī, <br>
Visūpamā yesu mucchitā bālā; <br>
Te dīgharattaṃ niraye, <br>
Samappitā haññante dukkhitā. <br>
</p>
<p><a class="msdiv" id="msdiv454"></a>
<a class="ms" id="p_19Th2_542"></a>
<a class="sc" id="5"></a>
Socanti pāpakammā, <br>
Vinipāte pāpavaddhino sadā; <br>
Kāyena ca vācāya ca, <br>
Manasā ca asaṃvutā bālā. <br>
</p>
<p><a class="msdiv" id="msdiv455"></a>
<a class="ms" id="p_19Th2_543"></a>
<a class="sc" id="6"></a>
Bālā te duppaññā, <br>
Acetanā dukkhasamudayoruddhā; <br>
Desente ajānantā, <br>
Na bujjhare ariyasaccāni. <br>
</p>
<p><a class="msdiv" id="msdiv456"></a>
<a class="ms" id="p_19Th2_544"></a>
<a class="sc" id="7"></a>
Saccāni amma buddhavaradesitāni, <br>
Te bahutarā ajānantā ye; <br>
Abhinandanti bhavagataṃ, <br>
Pihenti devesu upapattiṃ. <br>
</p>
<p><a class="msdiv" id="msdiv457"></a>
<a class="ms" id="p_19Th2_545"></a>
<a class="sc" id="8"></a>
Devesupi upapatti, <br>
Asassatā bhavagate aniccamhi; <br>
Na ca santasanti bālā, <br>
Punappunaṃ jāyitabbassa. <br>
</p>
<p><a class="msdiv" id="msdiv458"></a>
<a class="ms" id="p_19Th2_546"></a>
<a class="sc" id="9"></a>
Cattāro vinipātā, <br>
Duve ca gatiyo kathañci labbhanti; <br>
Na ca vinipātagatānaṃ, <br>
Pabbajjā atthi nirayesu. <br>
</p>
<p><a class="msdiv" id="msdiv459"></a>
<a class="ms" id="p_19Th2_547"></a>
<a class="sc" id="10"></a>
Anujānātha maṃ ubhayo, <br>
Pabbajituṃ dasabalassa pāvacane; <br>
Appossukkā ghaṭissaṃ, <br>
Jātimaraṇappahānāya. <br>
</p>
<p><a class="msdiv" id="msdiv460"></a>
<a class="ms" id="p_19Th2_548"></a>
<a class="sc" id="11"></a>
Kiṃ bhavagate abhinanditena, <br>
Kāyakalinā asārena; <br>
Bhavataṇhāya nirodhā, <br>
Anujānātha pabbajissāmi. <br>
</p>
<p><a class="msdiv" id="msdiv461"></a>
<a class="ms" id="p_19Th2_549"></a>
<a class="sc" id="12"></a>
Buddhānaṃ uppādo vivajjito, <br>
Akkhaṇo khaṇo laddho; <br>
Sīlāni brahmacariyaṃ, <br>
Yāvajīvaṃ na dūseyyaṃ”. <br>
</p>
<p><a class="msdiv" id="msdiv462"></a>
<a class="ms" id="p_19Th2_550"></a>
<a class="sc" id="13"></a>
Evaṃ bhaṇati sumedhā, <br>
Mātāpitaro “na tāva āhāraṃ; <br>
Āharissaṃ gahaṭṭhā, <br>
Maraṇavasaṃ gatāva hessāmi”. <br>
</p>
<p><a class="msdiv" id="msdiv463"></a>
<a class="ms" id="p_19Th2_551"></a>
<a class="sc" id="14"></a>
Mātā dukkhitā rodati pitā ca, <br>
Assā sabbaso samabhihato; <br>
Ghaṭenti saññāpetuṃ, <br>
Pāsādatale chamāpatitaṃ. <br>
</p>
<p><a class="msdiv" id="msdiv464"></a>
<a class="ms" id="p_19Th2_552"></a>
<a class="sc" id="15"></a>
“Uṭṭhehi puttaka kiṃ soci, <br>
Tena dinnāsi vāraṇavatimhi; <br>
Rājā anīkaratto, <br>
Abhirūpo tassa tvaṃ dinnā. <br>
</p>
<p><a class="msdiv" id="msdiv465"></a>
<a class="ms" id="p_19Th2_553"></a>
<a class="sc" id="16"></a>
Aggamahesī bhavissasi, <br>
Anikarattassa rājino bhariyā; <br>
Sīlāni brahmacariyaṃ, <br>
Pabbajjā dukkarā puttaka. <br>
</p>
<p><a class="msdiv" id="msdiv466"></a>
<a class="ms" id="p_19Th2_554"></a>
<a class="sc" id="17"></a>
Rajje āṇā dhanamissariyaṃ, <br>
Bhogā sukhā daharikāsi; <br>
Bhuñjāhi kāmabhoge, <br>
Vāreyyaṃ hotu te putta”. <br>
</p>
<p><a class="msdiv" id="msdiv467"></a>
<a class="ms" id="p_19Th2_555"></a>
<a class="sc" id="18"></a>
Atha ne bhaṇati sumedhā, <br>
“Mā edisikāni bhavagatamasāraṃ; <br>
Pabbajjā vā hohiti, <br>
Maraṇaṃ vā me na ceva vāreyyaṃ. <br>
</p>
<p><a class="msdiv" id="msdiv468"></a>
<a class="ms" id="p_19Th2_556"></a>
<a class="sc" id="19"></a>
Kimiva pūtikāyamasuciṃ, <br>
Savanagandhaṃ bhayānakaṃ kuṇapaṃ; <br>
Abhisaṃviseyyaṃ bhastaṃ, <br>
Asakiṃ paggharitaṃ asucipuṇṇaṃ. <br>
</p>
<p><a class="msdiv" id="msdiv469"></a>
<a class="ms" id="p_19Th2_557"></a>
<a class="sc" id="20"></a>
Kimiva tahaṃ jānantī, <br>
Vikūlakaṃ maṃsasoṇitupalittaṃ; <br>
Kimikulālayaṃ sakuṇabhattaṃ, <br>
Kaḷevaraṃ kissa diyyati. <br>
</p>
<p><a class="msdiv" id="msdiv470"></a>
<a class="ms" id="p_19Th2_558"></a>
<a class="sc" id="21"></a>
Nibbuyhati susānaṃ, <br>
Aciraṃ kāyo apetaviññāṇo; <br>
Chuddho kaḷiṅgaraṃ viya, <br>
Jigucchamānehi ñātīhi. <br>
</p>
<p><a class="msdiv" id="msdiv471"></a>
<a class="ms" id="p_19Th2_559"></a>
<a class="sc" id="22"></a>
Chuddhūna naṃ susāne, <br>
Parabhattaṃ nhāyanti jigucchantā; <br>
Niyakā mātāpitaro, <br>
Kiṃ pana sādhāraṇā janatā. <br>
</p>
<p><a class="msdiv" id="msdiv472"></a>
<a class="ms" id="p_19Th2_560"></a>
<a class="sc" id="23"></a>
Ajjhositā asāre, <br>
Kaḷevare aṭṭhinhārusaṃghāte; <br>
Kheḷassuccārassava, <br>
Paripuṇṇe pūtikāyamhi. <br>
</p>
<p><a class="msdiv" id="msdiv473"></a>
<a class="ms" id="p_19Th2_561"></a>
<a class="sc" id="24"></a>
Yo naṃ vinibbhujitvā, <br>
Abbhantaramassa bāhiraṃ kayirā; <br>
Gandhassa asahamānā, <br>
Sakāpi mātā jiguccheyya. <br>
</p>
<p><a class="msdiv" id="msdiv474"></a>
<a class="ms" id="p_19Th2_562"></a>
<a class="sc" id="25"></a>
Khandhadhātuāyatanaṃ, <br>
Saṅkhataṃ jātimūlakaṃ dukkhaṃ; <br>
Yoniso anuvicinantī, <br>
Vāreyyaṃ kissa iccheyyaṃ. <br>
</p>
<p><a class="msdiv" id="msdiv475"></a>
<a class="ms" id="p_19Th2_563"></a>
<a class="sc" id="26"></a>
Divase divase tisatti, <br>
Satāni navanavā pateyyuṃ kāyamhi; <br>
Vassasatampi ca ghāto, <br>
Seyyo dukkhassa cevaṃ khayo. <br>
</p>
<p><a class="msdiv" id="msdiv476"></a>
<a class="ms" id="p_19Th2_564"></a>
<a class="sc" id="27"></a>
Ajjhupagacche ghātaṃ, <br>
Yo viññāyevaṃ satthuno vacanaṃ; <br>
‘Dīgho tesaṃ saṃsāro, <br>
Punappunaṃ haññamānānaṃ’. <br>
</p>
<p><a class="msdiv" id="msdiv477"></a>
<a class="ms" id="p_19Th2_565"></a>
<a class="sc" id="28"></a>
Devesu manussesu ca, <br>
Tiracchānayoniyā asurakāye; <br>
Petesu ca nirayesu ca, <br>
Aparimitā dissare ghātā. <br>
</p>
<p><a class="msdiv" id="msdiv478"></a>
<a class="ms" id="p_19Th2_566"></a>
<a class="sc" id="29"></a>
Ghātā nirayesu bahū, <br>
Vinipātagatassa pīḷiyamānassa; <br>
Devesupi attāṇaṃ, <br>
Nibbānasukhā paraṃ natthi. <br>
</p>
<p><a class="msdiv" id="msdiv479"></a>
<a class="ms" id="p_19Th2_567"></a>
<a class="sc" id="30"></a>
Pattā te nibbānaṃ, <br>
Ye yuttā dasabalassa pāvacane; <br>
Appossukkā ghaṭenti, <br>
Jātimaraṇappahānāya. <br>
</p>
<p><a class="msdiv" id="msdiv480"></a>
<a class="ms" id="p_19Th2_568"></a>
<a class="sc" id="31"></a>
Ajjeva tātabhinikkha- <br>
Missaṃ bhogehi kiṃ asārehi; <br>
Nibbinnā me kāmā, <br>
Vantasamā tālavatthukatā”. <br>
</p>
<p><a class="msdiv" id="msdiv481"></a>
<a class="ms" id="p_19Th2_569"></a>
<a class="sc" id="32"></a>
Sā cevaṃ bhaṇati pitara- <br>
Manīkaratto ca yassa sā dinnā; <br>
Upayāsi vāraṇavate, <br>
Vāreyyamupaṭṭhite kāle. <br>
</p>
<p><a class="msdiv" id="msdiv482"></a>
<a class="ms" id="p_19Th2_570"></a>
<a class="sc" id="33"></a>
Atha asitanicitamuduke, <br>
Kese khaggena chindiya sumedhā; <br>
Pāsādaṃ pidahitvā, <br>
Paṭhamajjhānaṃ samāpajji. <br>
</p>
<p><a class="msdiv" id="msdiv483"></a>
<a class="ms" id="p_19Th2_571"></a>
<a class="sc" id="34"></a>
Sā ca tahiṃ samāpannā, <br>
Anīkaratto ca āgato nagaraṃ; <br>
Pāsāde ca sumedhā, <br>
Aniccasaññaṃ subhāveti. <br>
</p>
<p><a class="msdiv" id="msdiv484"></a>
<a class="ms" id="p_19Th2_572"></a>
<a class="sc" id="35"></a>
Sā ca manasi karoti, <br>
Anīkaratto ca āruhī turitaṃ; <br>
Maṇikanakabhūsitaṅgo, <br>
Katañjalī yācati sumedhaṃ. <br>
</p>
<p><a class="msdiv" id="msdiv485"></a>
<a class="ms" id="p_19Th2_573"></a>
<a class="sc" id="36"></a>
“Rajje āṇādhanamissa- <br>
Riyaṃ bhogā sukhā daharikāsi; <br>
Bhuñjāhi kāmabhoge, <br>
Kāmasukhā dullabhā loke. <br>
</p>
<p><a class="msdiv" id="msdiv486"></a>
<a class="ms" id="p_19Th2_574"></a>
<a class="sc" id="37"></a>
Nissaṭṭhaṃ te rajjaṃ, <br>
Bhoge bhuñjassu dehi dānāni; <br>
Mā dummanā ahosi, <br>
Mātāpitaro te dukkhitā”. <br>
</p>
<p><a class="msdiv" id="msdiv487"></a>
<a class="ms" id="p_19Th2_575"></a>
<a class="sc" id="38"></a>
Taṃ taṃ bhaṇati sumedhā, <br>
Kāmehi anatthikā vigatamohā; <br>
“Mā kāme abhinandi, <br>
Kāmesvādīnavaṃ passa. <br>
</p>
<p><a class="msdiv" id="msdiv488"></a>
<a class="ms" id="p_19Th2_576"></a>
<a class="sc" id="39"></a>
Cātuddīpo rājā, <br>
Mandhātā āsi kāmabhoginamaggo; <br>
Atitto kālaṅkato, <br>
Na cassa paripūritā icchā. <br>
</p>
<p><a class="msdiv" id="msdiv489"></a>
<a class="ms" id="p_19Th2_577"></a>
<a class="sc" id="40"></a>
Satta ratanāni vasseyya, <br>
Vuṭṭhimā dasadisā samantena; <br>
Na catthi titti kāmānaṃ, <br>
Atittāva maranti narā. <br>
</p>
<p><a class="msdiv" id="msdiv490"></a>
<a class="ms" id="p_19Th2_578"></a>
<a class="sc" id="41"></a>
Asisūnūpamā kāmā, <br>
kāmā sappasiropamā; <br>
Ukkopamā anudahanti, <br>
aṭṭhikaṅkala sannibhā. <br>
</p>
<p><a class="msdiv" id="msdiv491"></a>
<a class="ms" id="p_19Th2_579"></a>
<a class="sc" id="42"></a>
Aniccā adhuvā kāmā, <br>
bahudukkhā mahāvisā; <br>
Ayoguḷova santatto, <br>
aghamūlā dukhapphalā. <br>
</p>
<p><a class="msdiv" id="msdiv492"></a>
<a class="ms" id="p_19Th2_580"></a>
<a class="sc" id="43"></a>
Rukkhapphalūpamā kāmā, <br>
maṃsapesūpamā dukhā; <br>
Supinopamā vañcaniyā, <br>
kāmā yācitakūpamā. <br>
</p>
<p><a class="msdiv" id="msdiv493"></a>
<a class="ms" id="p_19Th2_581"></a>
<a class="sc" id="44"></a>
Sattisūlūpamā kāmā, <br>
rogo gaṇḍo aghaṃ nighaṃ; <br>
Aṅgārakāsusadisā, <br>
aghamūlaṃ bhayaṃ vadho. <br>
</p>
<p><a class="msdiv" id="msdiv494"></a>
<a class="ms" id="p_19Th2_582"></a>
<a class="sc" id="45"></a>
Evaṃ bahudukkhā kāmā, <br>
akkhātā antarāyikā; <br>
Gacchatha na me bhavagate, <br>
vissāso atthi attano. <br>
</p>
<p><a class="msdiv" id="msdiv495"></a>
<a class="ms" id="p_19Th2_583"></a>
<a class="sc" id="46"></a>
Kiṃ mama paro karissati, <br>
Attano sīsamhi ḍayhamānamhi; <br>
Anubandhe jarāmaraṇe, <br>
Tassa ghātāya ghaṭitabbaṃ”. <br>
</p>
<p><a class="msdiv" id="msdiv496"></a>
<a class="ms" id="p_19Th2_584"></a>
<a class="sc" id="47"></a>
Dvāraṃ apāpuritvānahaṃ, <br>
Mātāpitaro anīkarattañca; <br>
Disvāna chamaṃ nisinne, <br>
Rodante idamavocaṃ. <br>
</p>
<p><a class="msdiv" id="msdiv497"></a>
<a class="ms" id="p_19Th2_585"></a>
<a class="sc" id="48"></a>
“Dīgho bālānaṃ saṃsāro, <br>
Punappunañca rodataṃ; <br>
Anamatagge pitu maraṇe, <br>
Bhātu vadhe attano ca vadhe. <br>
</p>
<p><a class="msdiv" id="msdiv498"></a>
<a class="ms" id="p_19Th2_586"></a>
<a class="sc" id="49"></a>
Assu thaññaṃ rudhiraṃ, <br>
Saṃsāraṃ anamataggato saratha; <br>
Sattānaṃ saṃsarataṃ, <br>
Sarāhi aṭṭhīnañca sannicayaṃ. <br>
</p>
<p><a class="msdiv" id="msdiv499"></a>
<a class="ms" id="p_19Th2_587"></a>
<a class="sc" id="50"></a>
Sara caturodadhī, <br>
Upanīte assuthaññarudhiramhi; <br>
Sara ekakappamaṭṭhīnaṃ, <br>
Sañcayaṃ vipulena samaṃ. <br>
</p>
<p><a class="msdiv" id="msdiv500"></a>
<a class="ms" id="p_19Th2_588"></a>
<a class="sc" id="51"></a>
Anamatagge saṃsarato, <br>
Mahiṃ jambudīpamupanītaṃ; <br>
Kolaṭṭhimattaguḷikā, <br>
Mātā mātusveva nappahonti. <br>
</p>
<p><a class="msdiv" id="msdiv501"></a>
<a class="ms" id="p_19Th2_589"></a>
<a class="sc" id="52"></a>
Tiṇakaṭṭhasākhāpalāsaṃ, <br>
Upanītaṃ anamataggato sara; <br>
Caturaṅgulikā ghaṭikā, <br>
Pitupitusveva nappahonti. <br>
</p>
<p><a class="msdiv" id="msdiv502"></a>
<a class="ms" id="p_19Th2_590"></a>
<a class="sc" id="53"></a>
Sara kāṇakacchapaṃ pubba- <br>
Samudde aparato ca yugachiddaṃ; <br>
Siraṃ tassa ca paṭimukkaṃ, <br>
Manussalābhamhi opammaṃ. <br>
</p>
<p><a class="msdiv" id="msdiv503"></a>
<a class="ms" id="p_19Th2_591"></a>
<a class="sc" id="54"></a>
Sara rūpaṃ pheṇapiṇḍopa- <br>
Massa kāyakalino asārassa; <br>
Khandhe passa anicce, <br>
Sarāhi niraye bahuvighāte. <br>
</p>
<p><a class="msdiv" id="msdiv504"></a>
<a class="ms" id="p_19Th2_592"></a>
<a class="sc" id="55"></a>
Sara kaṭasiṃ vaḍḍhente, <br>
Punappunaṃ tāsu tāsu jātīsu; <br>
Sara kumbhīlabhayāni ca, <br>
Sarāhi cattāri saccāni. <br>
</p>
<p><a class="msdiv" id="msdiv505"></a>
<a class="ms" id="p_19Th2_593"></a>
<a class="sc" id="56"></a>
Amatamhi vijjamāne, <br>
Kiṃ tava pañcakaṭukena pītena; <br>
Sabbā hi kāmaratiyo, <br>
Kaṭukatarā pañcakaṭukena. <br>
</p>
<p><a class="msdiv" id="msdiv506"></a>
<a class="ms" id="p_19Th2_594"></a>
<a class="sc" id="57"></a>
Amatamhi vijjamāne, <br>
Kiṃ tava kāmehi ye pariḷāhā; <br>
Sabbā hi kāmaratiyo, <br>
Jalitā kuthitā kampitā santāpitā. <br>
</p>
<p><a class="msdiv" id="msdiv507"></a>
<a class="ms" id="p_19Th2_595"></a>
<a class="sc" id="58"></a>
Asapattamhi samāne, <br>
Kiṃ tava kāmehi ye bahusapattā; <br>
Rājaggicoraudakappiyehi, <br>
Sādhāraṇā kāmā bahusapattā. <br>
</p>
<p><a class="msdiv" id="msdiv508"></a>
<a class="ms" id="p_19Th2_596"></a>
<a class="sc" id="59"></a>
Mokkhamhi vijjamāne, <br>
Kiṃ tava kāmehi yesu vadhabandho; <br>
Kāmesu hi asakāmā, <br>
Vadhabandhadukhāni anubhonti. <br>
</p>
<p><a class="msdiv" id="msdiv509"></a>
<a class="ms" id="p_19Th2_597"></a>
<a class="sc" id="60"></a>
Ādīpitā tiṇukkā, <br>
Gaṇhantaṃ dahanti neva muñcantaṃ; <br>
Ukkopamā hi kāmā, <br>
Dahanti ye te na muñcanti. <br>
</p>
<p><a class="msdiv" id="msdiv510"></a>
<a class="ms" id="p_19Th2_598"></a>
<a class="sc" id="61"></a>
Mā appakassa hetu, <br>
Kāmasukhassa vipulaṃ jahī sukhaṃ; <br>
Mā puthulomova baḷisaṃ, <br>
Gilitvā pacchā vihaññasi. <br>
</p>
<p><a class="msdiv" id="msdiv511"></a>
<a class="ms" id="p_19Th2_599"></a>
<a class="sc" id="62"></a>
Kāmaṃ kāmesu damassu, <br>
Tāva sunakhova saṅkhalābaddho; <br>
Kāhinti khu taṃ kāmā, <br>
Chātā sunakhaṃva caṇḍālā. <br>
</p>
<p><a class="msdiv" id="msdiv512"></a>
<a class="ms" id="p_19Th2_600"></a>
<a class="sc" id="63"></a>
Aparimitañca dukkhaṃ, <br>
Bahūni ca cittadomanassāni; <br>
Anubhohisi kāmayutto, <br>
Paṭinissaja addhuve kāme. <br>
</p>
<p><a class="msdiv" id="msdiv513"></a>
<a class="ms" id="p_19Th2_601"></a>
<a class="sc" id="64"></a>
Ajaramhi vijjamāne, <br>
Kiṃ tava kāmehi yesu jarā; <br>
Maraṇabyādhigahitā, <br>
Sabbā sabbattha jātiyo. <br>
</p>
<p><a class="msdiv" id="msdiv514"></a>
<a class="ms" id="p_19Th2_602"></a>
<a class="sc" id="65"></a>
Idamajaramidamamaraṃ, <br>
Idamajarāmaraṃ padamasokaṃ; <br>
Asapattamasambādhaṃ, <br>
Akhalitamabhayaṃ nirupatāpaṃ. <br>
</p>
<p><a class="msdiv" id="msdiv515"></a>
<a class="ms" id="p_19Th2_603"></a>
<a class="sc" id="66"></a>
Adhigatamidaṃ bahūhi, <br>
Amataṃ ajjāpi ca labhanīyamidaṃ; <br>
Yo yoniso payuñjati, <br>
Na ca sakkā aghaṭamānena”. <br>
</p>
<p><a class="msdiv" id="msdiv516"></a>
<a class="ms" id="p_19Th2_604"></a>
<a class="sc" id="67"></a>
Evaṃ bhaṇati sumedhā, <br>
Saṅkhāragate ratiṃ alabhamānā; <br>
Anunentī anikarattaṃ, <br>
Kese ca chamaṃ khipi sumedhā. <br>
</p>
<p><a class="msdiv" id="msdiv517"></a>
<a class="ms" id="p_19Th2_605"></a>
<a class="sc" id="68"></a>
Uṭṭhāya anikaratto, <br>
Pañjaliko yācatassā pitaraṃ so; <br>
“Vissajjetha sumedhaṃ, <br>
Pabbajituṃ vimokkhasaccadassā”. <br>
</p>
<p><a class="msdiv" id="msdiv518"></a>
<a class="ms" id="p_19Th2_606"></a>
<a class="sc" id="69"></a>
Vissajjitā mātāpitūhi, <br>
pabbaji sokabhayabhītā; <br>
Cha abhiññā sacchikatā, <br>
aggaphalaṃ sikkhamānāya. <br>
</p>
<p><a class="msdiv" id="msdiv519"></a>
<a class="ms" id="p_19Th2_607"></a>
<a class="sc" id="70"></a>
Acchariyamabbhutaṃ taṃ, <br>
Nibbānaṃ āsi rājakaññāya; <br>
Pubbenivāsacaritaṃ, <br>
Yathā byākari pacchime kāle. <br>
</p>
<p><a class="msdiv" id="msdiv520"></a>
<a class="ms" id="p_19Th2_608"></a>
<a class="sc" id="71"></a>
“Bhagavati koṇāgamane, <br>
Saṃghārāmamhi navanivesamhi; <br>
Sakhiyo tisso janiyo, <br>
Vihāradānaṃ adāsimha. <br>
</p>
<p><a class="msdiv" id="msdiv521"></a>
<a class="ms" id="p_19Th2_609"></a>
<a class="sc" id="72"></a>
Dasakkhattuṃ satakkhattuṃ, <br>
Dasasatakkhattuṃ satāni ca satakkhattuṃ; <br>
Devesu uppajjimha, <br>
Ko pana vādo manussesu. <br>
</p>
<p><a class="msdiv" id="msdiv522"></a>
<a class="ms" id="p_19Th2_610"></a>
<a class="sc" id="73"></a>
Devesu mahiddhikā ahumha, <br>
Mānusakamhi ko pana vādo; <br>
Sattaratanassa mahesī, <br>
Itthiratanaṃ ahaṃ āsiṃ. <br>
</p>
<p><a class="msdiv" id="msdiv523"></a>
<a class="ms" id="p_19Th2_611"></a>
<a class="sc" id="74"></a>
So hetu so pabhavo, <br>
Taṃ mūlaṃ sāva sāsane khantī; <br>
Taṃ paṭhamasamodhānaṃ, <br>
Taṃ dhammaratāya nibbānaṃ. <br>
</p>
<p><a class="msdiv" id="msdiv524"></a>
<a class="ms" id="p_19Th2_612"></a>
<a class="sc" id="75"></a>
Evaṃ karonti ye sadda- <br>
Hanti vacanaṃ anomapaññassa; <br>
Nibbindanti bhavagate, <br>
Nibbinditvā virajjantī”ti. <br>
</p>
</blockquote>
<p><a class="sc" id="76"></a>
<a class="ms" id="p_19Th2_613"></a>
Itthaṃ sudaṃ sumedhā therī gāthāyo abhāsitthāti.</p>
<p class="endsection"><a class="sc" id="77"></a>
<a class="ms" id="p_19Th2_614"></a>
Mahānipāto niṭṭhito.</p>
<p class="endsection summary"><a class="sc" id="78"></a>
<a class="ms" id="p_19Th2_615"></a>
Samattā therīgāthāyo</p>
<blockquote class="uddanagatha">
<p><a class="ms" id="p_19Th2_616"></a>
<a class="sc" id="79"></a>
Gāthāsatāni cattāri, <br>
asīti puna cuddasa; <br>
Theriyekuttarasatā, <br>
sabbā tā āsavakkhayāti. <br>
</p>
</blockquote>
<p class="endbook"><a class="sc" id="80"></a>
<a class="ms" id="p_19Th2_617"></a>
Therīgāthāpāḷi niṭṭhitā.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>