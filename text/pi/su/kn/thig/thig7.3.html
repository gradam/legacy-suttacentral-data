<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thig7.3">
<article>
<div class="hgroup">
<p class="division">Therīgāthā</p>
<p>Sattakanipāta</p>
<h1>Upacālātherīgāthā</h1>
</div>
<blockquote class="gatha">
<p>
<a class="msdiv" id="msdiv189"></a>
<a class="ms" id="p_19Th2_255"></a>
<a class="sc" id="1"></a>
“Satimatī cakkhumatī,<br>
bhikkhunī bhāvitindriyā;<br>
Paṭivijjhi padaṃ santaṃ,<br>
akāpurisasevitaṃ”.<br>
</p>
<p>
<a class="msdiv" id="msdiv190"></a>
<a class="ms" id="p_19Th2_256"></a>
<a class="sc" id="2"></a>
“Kiṃ nu jātiṃ na rocesi,<br>
jāto kāmāni bhuñjati;<br>
Bhuñjāhi kāmaratiyo,<br>
māhu pacchānutāpinī”.<br>
</p>
<p>
<a class="msdiv" id="msdiv191"></a>
<a class="ms" id="p_19Th2_257"></a>
<a class="sc" id="3"></a>
“Jātassa maraṇaṃ hoti,<br>
hatthapādāna chedanaṃ;<br>
Vadhabandhapariklesaṃ,<br>
jāto dukkhaṃ nigacchati.<br>
</p>
<p>
<a class="msdiv" id="msdiv192"></a>
<a class="ms" id="p_19Th2_258"></a>
<a class="sc" id="4"></a>
Atthi sakyakule jāto,<br>
sambuddho aparājito;<br>
So me dhammamadesesi,<br>
jātiyā samatikkamaṃ.<br>
</p>
<p>
<a class="msdiv" id="msdiv193"></a>
<a class="ms" id="p_19Th2_259"></a>
<a class="sc" id="5"></a>
Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyaṃ caṭṭhaṅgikaṃ maggaṃ,<br>
dukkhūpasamagāminaṃ.<br>
</p>
<p>
<a class="msdiv" id="msdiv194"></a>
<a class="ms" id="p_19Th2_260"></a>
<a class="sc" id="6"></a>
Tassāhaṃ vacanaṃ sutvā,<br>
vihariṃ sāsane ratā;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv195"></a>
<a class="ms" id="p_19Th2_261"></a>
<a class="sc" id="7"></a>
Sabbattha vihatā nandī,<br>
tamokhandho padālito;<br>
Evaṃ jānāhi pāpima,<br>
nihato tvamasi antaka”.<br>
</p>
</blockquote>
<p class="endsutta">
<a class="ms" id="p_19Th2_262"></a>
<a class="sc" id="8"></a>
…  Upacālā therī… .</p>
<p class="endsection">
<a class="ms" id="p_19Th2_263"></a>
<a class="sc" id="9"></a>
Sattakanipāto niṭṭhito.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>