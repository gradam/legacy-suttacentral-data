<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thig14.1">
<article>
<div class="hgroup">
<p class="division">Therīgāthā</p>
<p>Tiṃsanipāta</p>
<h1>1 Subhājīvakambavanikātherīgāthā</h1>
</div>
<blockquote class="gatha">
<p><a class="msdiv" id="msdiv368"></a>
<a class="ms" id="p_19Th2_452"></a>
<a class="sc" id="1"></a>
Jīvakambavanaṃ rammaṃ, <br>
Gacchantiṃ bhikkhuniṃ subhaṃ; <br>
Dhuttako sannivāresi, <br>
Tamenaṃ abravī subhā. <br>
</p>
<p><a class="msdiv" id="msdiv369"></a>
<a class="ms" id="p_19Th2_453"></a>
<a class="sc" id="2"></a>
“Kiṃ te aparādhitaṃ mayā, <br>
Yaṃ maṃ ovariyāna tiṭṭhasi; <br>
Na hi pabbajitāya āvuso, <br>
Puriso samphusanāya kappati. <br>
</p>
<p><a class="msdiv" id="msdiv370"></a>
<a class="ms" id="p_19Th2_454"></a>
<a class="sc" id="3"></a>
Garuke mama satthusāsane, <br>
Yā sikkhā sugatena desitā; <br>
Parisuddhapadaṃ anaṅgaṇaṃ, <br>
Kiṃ maṃ ovariyāna tiṭṭhasi. <br>
</p>
<p><a class="msdiv" id="msdiv371"></a>
<a class="ms" id="p_19Th2_455"></a>
<a class="sc" id="4"></a>
Āvilacitto anāvilaṃ, <br>
Sarajo vītarajaṃ anaṅgaṇaṃ; <br>
Sabbattha vimuttamānasaṃ, <br>
Kiṃ maṃ ovariyāna tiṭṭhasi”. <br>
</p>
<p><a class="msdiv" id="msdiv372"></a>
<a class="ms" id="p_19Th2_456"></a>
<a class="sc" id="5"></a>
“Daharā ca apāpikā casi, <br>
Kiṃ te pabbajjā karissati; <br>
Nikkhipa kāsāyacīvaraṃ, <br>
Ehi ramāma supupphite vane. <br>
</p>
<p><a class="msdiv" id="msdiv373"></a>
<a class="ms" id="p_19Th2_457"></a>
<a class="sc" id="6"></a>
Madhurañca pavanti sabbaso, <br>
Kusumarajena samuṭṭhitā dumā; <br>
Paṭhamavasanto sukho utu, <br>
Ehi ramāma supupphite vane. <br>
</p>
<p><a class="msdiv" id="msdiv374"></a>
<a class="ms" id="p_19Th2_458"></a>
<a class="sc" id="7"></a>
Kusumitasikharā ca pādapā, <br>
Abhigajjantiva māluteritā; <br>
Kā tuyhaṃ rati bhavissati, <br>
Yadi ekā vanamogahissasi. <br>
</p>
<p><a class="msdiv" id="msdiv375"></a>
<a class="ms" id="p_19Th2_459"></a>
<a class="sc" id="8"></a>
Vāḷamigasaṅghasevitaṃ, <br>
Kuñjaramattakareṇuloḷitaṃ; <br>
Asahāyikā gantumicchasi, <br>
Rahitaṃ bhiṃsanakaṃ mahāvanaṃ. <br>
</p>
<p><a class="msdiv" id="msdiv376"></a>
<a class="ms" id="p_19Th2_460"></a>
<a class="sc" id="9"></a>
Tapanīyakatāva dhītikā, <br>
Vicarasi cittalateva accharā; <br>
Kāsikasukhumehi vaggubhi, <br>
Sobhasī suvasanehi nūpame. <br>
</p>
<p><a class="msdiv" id="msdiv377"></a>
<a class="ms" id="p_19Th2_461"></a>
<a class="sc" id="10"></a>
Ahaṃ tava vasānugo siyaṃ, <br>
Yadi viharemase kānanantare; <br>
Na hi matthi tayā piyattaro, <br>
Pāṇo kinnarimandalocane. <br>
</p>
<p><a class="msdiv" id="msdiv378"></a>
<a class="ms" id="p_19Th2_462"></a>
<a class="sc" id="11"></a>
Yadi me vacanaṃ karissasi, <br>
Sukhitā ehi agāramāvasa; <br>
Pāsādanivātavāsinī, <br>
Parikammaṃ te karontu nāriyo. <br>
</p>
<p><a class="msdiv" id="msdiv379"></a>
<a class="ms" id="p_19Th2_463"></a>
<a class="sc" id="12"></a>
Kāsikasukhumāni dhāraya, <br>
Abhiropehi ca mālavaṇṇakaṃ; <br>
Kañcanamaṇimuttakaṃ bahuṃ, <br>
Vividhaṃ ābharaṇaṃ karomi te. <br>
</p>
<p><a class="msdiv" id="msdiv380"></a>
<a class="ms" id="p_19Th2_464"></a>
<a class="sc" id="13"></a>
Sudhotarajapacchadaṃ subhaṃ, <br>
Gonakatūlikasanthataṃ navaṃ; <br>
Abhiruha sayanaṃ mahārahaṃ, <br>
Candanamaṇḍitasāragandhikaṃ. <br>
</p>
<p><a class="msdiv" id="msdiv381"></a>
<a class="ms" id="p_19Th2_465"></a>
<a class="sc" id="14"></a>
Uppalaṃ cudakā samuggataṃ, <br>
Yathā taṃ amanussasevitaṃ; <br>
Evaṃ tvaṃ brahmacārinī, <br>
Sakesaṅgesu jaraṃ gamissasi”. <br>
</p>
<p><a class="msdiv" id="msdiv382"></a>
<a class="ms" id="p_19Th2_466"></a>
<a class="sc" id="15"></a>
“Kiṃ te idha sārasammataṃ, <br>
Kuṇapapūramhi susānavaḍḍhane; <br>
Bhedanadhamme kaḷevare, <br>
Yaṃ disvā vimano udikkhasi”. <br>
</p>
<p><a class="msdiv" id="msdiv383"></a>
<a class="ms" id="p_19Th2_467"></a>
<a class="sc" id="16"></a>
“Akkhīni ca tūriyāriva, <br>
Kinnariyāriva pabbatantare; <br>
Tava me nayanāni dakkhiya, <br>
Bhiyyo kāmaratī pavaḍḍhati. <br>
</p>
<p><a class="msdiv" id="msdiv384"></a>
<a class="ms" id="p_19Th2_468"></a>
<a class="sc" id="17"></a>
Uppalasikharopamāni te, <br>
Vimale hāṭakasannibhe mukhe; <br>
Tava me nayanāni dakkhiya, <br>
Bhiyyo kāmaguṇo pavaḍḍhati. <br>
</p>
<p><a class="msdiv" id="msdiv385"></a>
<a class="ms" id="p_19Th2_469"></a>
<a class="sc" id="18"></a>
Api dūragatā saramhase, <br>
Āyatapamhe visuddhadassane; <br>
Na hi matthi tayā piyattaro, <br>
Nayanā kinnarimandalocane”. <br>
</p>
<p><a class="msdiv" id="msdiv386"></a>
<a class="ms" id="p_19Th2_470"></a>
<a class="sc" id="19"></a>
“Apathena payātumicchasi, <br>
Candaṃ kīḷanakaṃ gavesasi; <br>
Meruṃ laṅghetumicchasi, <br>
Yo tvaṃ buddhasutaṃ maggayasi. <br>
</p>
<p><a class="msdiv" id="msdiv387"></a>
<a class="ms" id="p_19Th2_471"></a>
<a class="sc" id="20"></a>
Natthi hi loke sadevake, <br>
Rāgo yatthapi dāni me siyā; <br>
Napi naṃ jānāmi kīriso, <br>
Atha maggena hato samūlako. <br>
</p>
<p><a class="msdiv" id="msdiv388"></a>
<a class="ms" id="p_19Th2_472"></a>
<a class="sc" id="21"></a>
Iṅgālakuyāva ujjhito, <br>
Visapattoriva aggito kato; <br>
Napi naṃ passāmi kīriso, <br>
Atha maggena hato samūlako. <br>
</p>
<p><a class="msdiv" id="msdiv389"></a>
<a class="ms" id="p_19Th2_473"></a>
<a class="sc" id="22"></a>
Yassā siyā apaccavekkhitaṃ, <br>
Satthā vā anupāsito siyā; <br>
Tvaṃ tādisikaṃ palobhaya, <br>
Jānantiṃ so imaṃ vihaññasi. <br>
</p>
<p><a class="msdiv" id="msdiv390"></a>
<a class="ms" id="p_19Th2_474"></a>
<a class="sc" id="23"></a>
Mayhañhi akkuṭṭhavandite, <br>
Sukhadukkhe ca satī upaṭṭhitā; <br>
Saṅkhatamasubhanti jāniya, <br>
Sabbattheva mano na limpati. <br>
</p>
<p><a class="msdiv" id="msdiv391"></a>
<a class="ms" id="p_19Th2_475"></a>
<a class="sc" id="24"></a>
Sāhaṃ sugatassa sāvikā, <br>
Maggaṭṭhaṅgikayānayāyinī; <br>
Uddhaṭasallā anāsavā, <br>
Suññāgāragatā ramāmahaṃ. <br>
</p>
<p><a class="msdiv" id="msdiv392"></a>
<a class="ms" id="p_19Th2_476"></a>
<a class="sc" id="25"></a>
Diṭṭhā hi mayā sucittitā, <br>
Sombhā dārukapillakāni vā; <br>
Tantīhi ca khīlakehi ca, <br>
Vinibaddhā vividhaṃ panaccakā. <br>
</p>
<p><a class="msdiv" id="msdiv393"></a>
<a class="ms" id="p_19Th2_477"></a>
<a class="sc" id="26"></a>
Tamhuddhaṭe tantikhīlake, <br>
Vissaṭṭhe vikale parikrite; <br>
Na vindeyya khaṇḍaso kate, <br>
Kimhi tattha manaṃ nivesaye. <br>
</p>
<p><a class="msdiv" id="msdiv394"></a>
<a class="ms" id="p_19Th2_478"></a>
<a class="sc" id="27"></a>
Tathūpamā dehakāni maṃ, <br>
Tehi dhammehi vinā na vattanti; <br>
Dhammehi vinā na vattati, <br>
Kimhi tattha manaṃ nivesaye. <br>
</p>
<p><a class="msdiv" id="msdiv395"></a>
<a class="ms" id="p_19Th2_479"></a>
<a class="sc" id="28"></a>
Yathā haritālena makkhitaṃ, <br>
Addasa cittikaṃ bhittiyā kataṃ; <br>
Tamhi te viparītadassanaṃ, <br>
Saññā mānusikā niratthikā. <br>
</p>
<p><a class="msdiv" id="msdiv396"></a>
<a class="ms" id="p_19Th2_480"></a>
<a class="sc" id="29"></a>
Māyaṃ viya aggato kataṃ, <br>
Supinanteva suvaṇṇapādapaṃ; <br>
Upagacchasi andha rittakaṃ, <br>
Janamajjheriva rupparūpakaṃ. <br>
</p>
<p><a class="msdiv" id="msdiv397"></a>
<a class="ms" id="p_19Th2_481"></a>
<a class="sc" id="30"></a>
Vaṭṭaniriva koṭarohitā, <br>
Majjhe pubbuḷakā saassukā; <br>
Pīḷakoḷikā cettha jāyati, <br>
Vividhā cakkhuvidhā ca piṇḍitā”. <br>
</p>
<p><a class="msdiv" id="msdiv398"></a>
<a class="ms" id="p_19Th2_482"></a>
<a class="sc" id="31"></a>
Uppāṭiya cārudassanā, <br>
Na ca pajjittha asaṅgamānasā; <br>
“Handa te cakkhuṃ harassu taṃ”, <br>
Tassa narassa adāsi tāvade. <br>
</p>
<p><a class="msdiv" id="msdiv399"></a>
<a class="ms" id="p_19Th2_483"></a>
<a class="sc" id="32"></a>
Tassa ca viramāsi tāvade, <br>
Rāgo tattha khamāpayī ca naṃ; <br>
“Sotthi siyā brahmacārinī, <br>
Na puno edisakaṃ bhavissati”. <br>
</p>
<p><a class="msdiv" id="msdiv400"></a>
<a class="ms" id="p_19Th2_484"></a>
<a class="sc" id="33"></a>
“Āsādiya edisaṃ janaṃ, <br>
Aggiṃ pajjalitaṃva liṅgiya; <br>
Gaṇhiya āsīvisaṃ viya, <br>
Api nu sotthi siyā khamehi no”. <br>
</p>
<p><a class="msdiv" id="msdiv401"></a>
<a class="ms" id="p_19Th2_485"></a>
<a class="sc" id="34"></a>
Muttā ca tato sā bhikkhunī, <br>
Agamī buddhavarassa santikaṃ; <br>
Passiya varapuññalakkhaṇaṃ, <br>
Cakkhu āsi yathā purāṇakanti. <br>
</p>
</blockquote>
<p class="endsutta"><a class="sc" id="35"></a>
<a class="ms" id="p_19Th2_486"></a>
… Subhā jīvakambavanikā therī ….</p>
<p class="endsection"><a class="sc" id="36"></a>
<a class="ms" id="p_19Th2_487"></a>
Tiṃsanipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>