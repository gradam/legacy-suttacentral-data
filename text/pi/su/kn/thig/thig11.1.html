<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thig11.1">
<article>
<div class="hgroup">
<p class="division">Therīgāthā</p>
<p>Dvādasakanipāta</p>
<h1>Uppalavaṇṇātherīgāthā</h1>
</div>
<blockquote class="gatha">
<p>
<a class="msdiv" id="msdiv224"></a>
<a class="ms" id="p_19Th2_298"></a>
<a class="sc" id="1"></a>
“Ubho mātā ca dhītā ca,<br>
mayaṃ āsuṃ sapattiyo;<br>
Tassā me ahu saṃvego,<br>
abbhuto lomahaṃsano.<br>
</p>
<p>
<a class="msdiv" id="msdiv225"></a>
<a class="ms" id="p_19Th2_299"></a>
<a class="sc" id="2"></a>
Dhiratthu kāmā asucī,<br>
duggandhā bahukaṇṭakā;<br>
Yattha mātā ca dhītā ca,<br>
sabhariyā mayaṃ ahuṃ.<br>
</p>
<p>
<a class="msdiv" id="msdiv226"></a>
<a class="ms" id="p_19Th2_300"></a>
<a class="sc" id="3"></a>
Kāmesvādīnavaṃ disvā,<br>
nekkhammaṃ daṭṭhu khemato;<br>
Sā pabbajjiṃ rājagahe,<br>
agārasmānagāriyaṃ.<br>
</p>
<p>
<a class="msdiv" id="msdiv227"></a>
<a class="ms" id="p_19Th2_301"></a>
<a class="sc" id="4"></a>
Pubbenivāsaṃ jānāmi,<br>
dibbacakkhu visodhitaṃ;<br>
Cetopariccañāṇañca,<br>
sotadhātu visodhitā.<br>
</p>
<p>
<a class="msdiv" id="msdiv228"></a>
<a class="ms" id="p_19Th2_302"></a>
<a class="sc" id="5"></a>
Iddhīpi me sacchikatā,<br>
patto me āsavakkhayo;<br>
Chaḷabhiññā sacchikatā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv229"></a>
<a class="ms" id="p_19Th2_303"></a>
<a class="sc" id="6"></a>
Iddhiyā abhinimmitvā,<br>
caturassaṃ rathaṃ ahaṃ;<br>
Buddhassa pāde vanditvā,<br>
lokanāthassa tādino”.<br>
</p>
<p>
<a class="msdiv" id="msdiv230"></a>
<a class="ms" id="p_19Th2_304"></a>
<a class="sc" id="7"></a>
“Supupphitaggaṃ upagamma pādapaṃ,<br>
Ekā tuvaṃ tiṭṭhasi sālamūle;<br>
Na cāpi te dutiyo atthi koci,<br>
Bāle na tvaṃ bhāyasi dhuttakānaṃ”.<br>
</p>
<p>
<a class="msdiv" id="msdiv231"></a>
<a class="ms" id="p_19Th2_305"></a>
<a class="sc" id="8"></a>
“Sataṃ sahassānipi dhuttakānaṃ,<br>
Samāgatā edisakā bhaveyyuṃ;<br>
Lomaṃ na iñje napi sampavedhe,<br>
Kiṃ me tuvaṃ māra karissaseko.<br>
</p>
<p>
<a class="msdiv" id="msdiv232"></a>
<a class="ms" id="p_19Th2_306"></a>
<a class="sc" id="9"></a>
Esā antaradhāyāmi,<br>
kucchiṃ vā pavisāmi te;<br>
Bhamukantare tiṭṭhāmi,<br>
tiṭṭhantiṃ maṃ na dakkhasi.<br>
</p>
<p>
<a class="msdiv" id="msdiv233"></a>
<a class="ms" id="p_19Th2_307"></a>
<a class="sc" id="10"></a>
Cittamhi vasībhūtāhaṃ,<br>
iddhipādā subhāvitā;<br>
Chaḷabhiññā sacchikatā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv234"></a>
<a class="ms" id="p_19Th2_308"></a>
<a class="sc" id="11"></a>
Sattisūlūpamā kāmā,<br>
khandhāsaṃ adhikuṭṭanā;<br>
Yaṃ tvaṃ ‘kāmaratiṃ’ brūsi,<br>
‘āratī’ dāni sā mama.<br>
</p>
<p>
<a class="msdiv" id="msdiv235"></a>
<a class="ms" id="p_19Th2_309"></a>
<a class="sc" id="12"></a>
Sabbattha vihatā nandī,<br>
Tamokhandho padālito;<br>
Evaṃ jānāhi pāpima,<br>
Nihato tvamasi antakā”ti.<br>
</p>
</blockquote>
<p class="endsutta">
<a class="ms" id="p_19Th2_310"></a>
<a class="sc" id="13"></a>
…  Uppalavaṇṇā therī… .</p>
<p class="endsection">
<a class="ms" id="p_19Th2_311"></a>
<a class="sc" id="14"></a>
Dvādasakanipāto niṭṭhito.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>