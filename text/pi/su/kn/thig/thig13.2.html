<!DOCTYPE html>
<html>
<head>
<meta charset="UTF-8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thig13.2">
<article>
<div class="hgroup">
<p class="division">Therīgāthā</p>
<p>Vīsatinipāta</p>
<h1><span class="var" id="note83" title="rohiṇī­therī­gāthā (bj)">2 Rohinī­therī­gāthā</span></h1>
</div>
<blockquote class="gatha">
<p><a class="sc" id="1"></a>
<a class="ms" id="p_19Th2_350"></a>
<a class="msdiv" id="msdiv271"></a>
“‘<span class="var" title="bhoti tvaṃ sayasi (bj) | bhoti maṃ vipassi (s2, s3, pts1-2)" id="note84">Samaṇā’ti bhoti supi</span>,<br>
‘samaṇā’ti <span class="var" title="paṭibujjhasi (bj, s2, s3, pts1-2)" id="note85">pabujjhasi</span>;<br>
<span class="var" title="samaṇānameva (bj, s2, s3, pts1-2)" id="note86">Samaṇāneva</span> kittesi,<br>
<span class="var" title="samaṇī nu (mr)" id="note87">samaṇī nūna</span> bhavissasi.</p>
<p><a class="sc" id="2"></a>
<a class="ms" id="p_19Th2_351"></a>
<a class="msdiv" id="msdiv272"></a>
Vipulaṃ annañca pānañca,<br>
samaṇānaṃ <span class="var" title="payacchasi (bj) | pavecchasi (s2, s3, pts1-2)" id="note88">paveccasi</span>;<br>
Rohinī dāni pucchāmi,<br>
kena te samaṇā piyā.</p>
<p><a class="sc" id="3"></a>
<a class="ms" id="p_19Th2_352"></a>
<a class="msdiv" id="msdiv273"></a>
Akammakāmā alasā,<br>
paradat­tū­pajī­vino;<br>
Āsaṃsukā sādukāmā,<br>
kena te samaṇā piyā”.</p>
<p><a class="sc" id="4"></a>
<a class="ms" id="p_19Th2_353"></a>
<a class="msdiv" id="msdiv274"></a>
“Cirassaṃ vata maṃ tāta,<br>
samaṇānaṃ paripucchasi;<br>
Tesaṃ te kittayissāmi,<br>
paññā­sīla­pa­rakka­maṃ.</p>
<p><a class="sc" id="5"></a>
<a class="ms" id="p_19Th2_354"></a>
<a class="msdiv" id="msdiv275"></a>
Kammakāmā analasā,<br>
kammaseṭṭhassa kārakā;<br>
Rāgaṃ dosaṃ pajahanti,<br>
tena me samaṇā piyā.</p>
<p><a class="sc" id="6"></a>
<a class="ms" id="p_19Th2_355"></a>
<a class="msdiv" id="msdiv276"></a>
Tīṇi pāpassa mūlāni,<br>
dhunanti sucikārino;<br>
Sabbaṃ pāpaṃ pahīnesaṃ,<br>
tena me samaṇā piyā.</p>
<p><a class="sc" id="7"></a>
<a class="ms" id="p_19Th2_356"></a>
<a class="msdiv" id="msdiv277"></a>
Kāyakammaṃ suci nesaṃ,<br>
vacīkammañca tādisaṃ;<br>
Manokammaṃ suci nesaṃ,<br>
tena me samaṇā piyā.</p>
<p><a class="sc" id="8"></a>
<a class="ms" id="p_19Th2_357"></a>
<a class="msdiv" id="msdiv278"></a>
Vimalā saṅkhamuttāva,<br>
suddhā santarabāhirā;<br>
Puṇṇā <span class="var" title="sukkehi dhammehi (bj, s2, s3)" id="note89">sukkāna dhammānaṃ</span>,<br>
tena me samaṇā piyā.</p>
<p><a class="sc" id="9"></a>
<a class="ms" id="p_19Th2_358"></a>
<a class="msdiv" id="msdiv279"></a>
Bahussutā dhammadharā,<br>
ariyā dhammajīvino;<br>
Atthaṃ dhammañca desenti,<br>
tena me samaṇā piyā.</p>
<p><a class="sc" id="10"></a>
<a class="ms" id="p_19Th2_359"></a>
<a class="msdiv" id="msdiv280"></a>
Bahussutā dhammadharā,<br>
ariyā dhammajīvino;<br>
Ekaggacittā satimanto,<br>
tena me samaṇā piyā.</p>
<p><a class="sc" id="11"></a>
<a class="ms" id="p_19Th2_360"></a>
<a class="msdiv" id="msdiv281"></a>
Dūraṅgamā satimanto,<br>
mantabhāṇī anuddhatā;<br>
Dukkhassantaṃ pajānanti,<br>
tena me samaṇā piyā.</p>
<p><a class="sc" id="12"></a>
<a class="ms" id="p_19Th2_361"></a>
<a class="msdiv" id="msdiv282"></a>
Yasmā gāmā pakkamanti,<br>
na vilokenti kiñcanaṃ;<br>
Anapekkhāva gacchanti,<br>
tena me samaṇā piyā.</p>
<p><a class="sc" id="13"></a>
<a class="pts1" id="pts151"></a>
<a class="ms" id="p_19Th2_362"></a>
<a class="msdiv" id="msdiv283"></a>
Na te saṃ koṭṭhe openti,<br>
na kumbhiṃ na khaḷopiyaṃ;<br>
Pari­niṭṭhi­ta­mesānā,<br>
tena me samaṇā piyā.</p>
<p><a class="sc" id="14"></a>
<a class="ms" id="p_19Th2_363"></a>
<a class="msdiv" id="msdiv284"></a>
Na te hiraññaṃ gaṇhanti,<br>
na suvaṇṇaṃ na rūpiyaṃ;<br>
Paccuppannena yāpenti,<br>
tena me samaṇā piyā.</p>
<p><a class="sc" id="15"></a>
<a class="ms" id="p_19Th2_364"></a>
<a class="msdiv" id="msdiv285"></a>
Nānākulā pabbajitā,<br>
nānājanapadehi ca;<br>
Aññamaññaṃ <span class="var" title="pihayanti (mr)" id="note90">piyāyanti</span>,<br>
tena me samaṇā piyā”.</p>
<p><a class="sc" id="16"></a>
<a class="ms" id="p_19Th2_365"></a>
<a class="msdiv" id="msdiv286"></a>
“Atthāya vata no bhoti,<br>
kule jātāsi rohinī;<br>
Saddhā buddhe ca dhamme ca,<br>
saṃghe ca tibbagāravā.</p>
<p><a class="sc" id="17"></a>
<a class="ms" id="p_19Th2_366"></a>
<a class="msdiv" id="msdiv287"></a>
Tuvaṃ hetaṃ pajānāsi,<br>
puññakkhettaṃ anuttaraṃ;<br>
Amhampi ete samaṇā,<br>
paṭigaṇhanti dakkhiṇaṃ.</p>
<p><a class="sc" id="18"></a>
<a class="ms" id="p_19Th2_367"></a>
<a class="msdiv" id="msdiv288"></a>
Patiṭṭhito hettha yañño,<br>
vipulo no bhavissati”;<br>
“Sace bhāyasi dukkhassa,<br>
sace te dukkhamappiyaṃ.</p>
<p><a class="sc" id="19"></a>
<a class="ms" id="p_19Th2_368"></a>
<a class="msdiv" id="msdiv289"></a>
Upehi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāhi sīlāni,<br>
taṃ te atthāya hehiti”.</p>
<p><a class="sc" id="20"></a>
<a class="ms" id="p_19Th2_369"></a>
<a class="msdiv" id="msdiv290"></a>
“Upemi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāmi sīlāni,<br>
taṃ me atthāya hehiti.</p>
<p><a class="sc" id="21"></a>
<a class="ms" id="p_19Th2_370"></a>
<a class="msdiv" id="msdiv291"></a>
Brahmabandhu pure āsiṃ,<br>
so idānimhi brāhmaṇo;<br>
Tevijjo sottiyo camhi,<br>
vedagū camhi nhātako”.</p>
</blockquote>
<p class="endsutta">
<a class="sc" id="22"></a>
<a class="ms" id="p_19Th2_371"></a>
… <span class="var" title="rohiṇī (bj, s2, s3, pts1-2)" id="note91">Rohinī</span> therī ….</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>