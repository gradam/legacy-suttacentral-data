<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thig12.1">
<article>
<div class="hgroup">
<p class="division">Therīgāthā</p>
<p>Soḷasakanipāta</p>
<h1>1 Puṇṇātherīgāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th2_312"></a>
<a class="msdiv" id="msdiv236"></a>
“Udahārī ahaṃ sīte,<br>
sadā udakamotariṃ;<br>
Ayyānaṃ daṇḍabhayabhītā,<br>
vācādosabhayaṭṭitā.<br></p>
<p>
<a class="sc" id="2"></a>
<a class="ms" id="p_19Th2_313"></a>
<a class="msdiv" id="msdiv237"></a>
Kassa brāhmaṇa tvaṃ bhīto,<br>
sadā udakamotari;<br>
Vedhamānehi gattehi,<br>
sītaṃ vedayase bhusaṃ”.<br></p>
<p>
<a class="sc" id="3"></a>
<a class="ms" id="p_19Th2_314"></a>
<a class="msdiv" id="msdiv238"></a>
“Jānantī vata maṃ bhoti,<br>
puṇṇike paripucchasi;<br>
Karontaṃ kusalaṃ kammaṃ,<br>
rundhantaṃ katapāpakaṃ.<br></p>
<p>
<a class="sc" id="4"></a>
<a class="ms" id="p_19Th2_315"></a>
<a class="msdiv" id="msdiv239"></a>
Yo ca vuḍḍho daharo vā,<br>
pāpakammaṃ pakubbati;<br>
Dakābhisecanā sopi,<br>
pāpakammā pamuccati”.<br></p>
<p>
<a class="sc" id="5"></a>
<a class="ms" id="p_19Th2_316"></a>
<a class="msdiv" id="msdiv240"></a>
“Ko nu te idamakkhāsi,<br>
ajānantassa ajānako;<br>
Dakābhisecanā nāma,<br>
pāpakammā pamuccati.<br></p>
<p>
<a class="sc" id="6"></a>
<a class="ms" id="p_19Th2_317"></a>
<a class="msdiv" id="msdiv241"></a>
Saggaṃ nūna gamissanti,<br>
sabbe maṇḍūkakacchapā;<br>
Nāgā ca susumārā ca,<br>
ye caññe udake carā.<br></p>
<p>
<a class="sc" id="7"></a>
<a class="ms" id="p_19Th2_318"></a>
<a class="msdiv" id="msdiv242"></a>
Orabbhikā sūkarikā,<br>
macchikā migabandhakā;<br>
Corā ca vajjhaghātā ca,<br>
ye caññe pāpakammino;<br>
Dakābhisecanā tepi,<br>
pāpakammā pamuccare.<br></p>
<p>
<a class="sc" id="8"></a>
<a class="ms" id="p_19Th2_319"></a>
<a class="msdiv" id="msdiv243"></a>
Sace imā nadiyo te,<br>
pāpaṃ pubbe kataṃ vahuṃ;<br>
Puññampimā vaheyyuṃ te,<br>
tena tvaṃ paribāhiro.<br></p>
<p>
<a class="sc" id="9"></a>
<a class="ms" id="p_19Th2_320"></a>
<a class="msdiv" id="msdiv244"></a>
Yassa brāhmaṇa tvaṃ bhīto,<br>
sadā udakamotari;<br>
Tameva brahme mā kāsi,<br>
mā te sītaṃ chaviṃ hane”.<br></p>
<p>
<a class="sc" id="10"></a>
<a class="ms" id="p_19Th2_321"></a>
<a class="msdiv" id="msdiv245"></a>
“Kummaggapaṭipannaṃ maṃ,<br>
ariyamaggaṃ samānayi;<br>
Dakābhisecanā bhoti,<br>
imaṃ sāṭaṃ dadāmi te”.<br></p>
<p>
<a class="sc" id="11"></a>
<a class="ms" id="p_19Th2_322"></a>
<a class="msdiv" id="msdiv246"></a>
“Tuyheva sāṭako hotu,<br>
nāhamicchāmi sāṭakaṃ;<br>
Sace bhāyasi dukkhassa,<br>
sace te dukkhamappiyaṃ.<br></p>
<p>
<a class="sc" id="12"></a>
<a class="ms" id="p_19Th2_323"></a>
<a class="msdiv" id="msdiv247"></a>
Mākāsi pāpakaṃ kammaṃ,<br>
āvi vā yadi vā raho;<br>
Sace ca pāpakaṃ kammaṃ,<br>
karissasi karosi vā.<br></p>
<p>
<a class="sc" id="13"></a>
<a class="ms" id="p_19Th2_324"></a>
<a class="msdiv" id="msdiv248"></a>
Na te dukkhā pamutyatthi,<br>
upeccāpi palāyato;<br>
Sace bhāyasi dukkhassa,<br>
sace te dukkhamappiyaṃ.<br></p>
<p>
<a class="sc" id="14"></a>
<a class="ms" id="p_19Th2_325"></a>
<a class="msdiv" id="msdiv249"></a>
Upehi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāhi sīlāni,<br>
taṃ te atthāya hehiti”.<br></p>
<p>
<a class="sc" id="15"></a>
<a class="ms" id="p_19Th2_326"></a>
<a class="msdiv" id="msdiv250"></a>
“Upemi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāmi sīlāni,<br>
taṃ me atthāya hehiti.<br></p>
<p>
<a class="sc" id="16"></a>
<a class="ms" id="p_19Th2_327"></a>
<a class="msdiv" id="msdiv251"></a>
Brahmabandhu pure āsiṃ,<br>
ajjamhi saccabrāhmaṇo;<br>
Tevijjo vedasampanno,<br>
sottiyo camhi nhātako”ti.<br></p>
</blockquote>
<p class="endsutta">
<a class="sc" id="17"></a>
<a class="ms" id="p_19Th2_328"></a>
…  Puṇṇā therī… .</p>
<p class="endsection">
<a class="sc" id="18"></a>
<a class="ms" id="p_19Th2_329"></a>
Soḷasakanipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>