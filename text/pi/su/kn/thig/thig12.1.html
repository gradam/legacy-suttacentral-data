<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thig12.1">
<article>
<div class="hgroup">
<p class="division">Therīgāthā</p>
<p>Soḷasakanipāta</p>
<h1>1. Puṇṇā­therī­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc236"></a><a class="verse-num-pts" id="verse-num-pts236"></a><a class="pts" id="pts146"></a><a class="ms" id="p_19Th2_312"></a><a class="msdiv" id="msdiv236"></a>“<span class="var" title="udakamāhariṃ sīte (bj) | udakahārī ahaṃ sīte (s2, s3, pts1-2)" id="note71">Udahārī ahaṃ sīte</span>,<br>
sadā udakamotariṃ;<br>
Ayyānaṃ daṇḍa­bhaya­bhītā,<br>
vācā­do­sabhayaṭ­ṭitā.</p>
<p><a class="sc" id="2"></a><a class="verse-num-sc" id="verse-num-sc237"></a><a class="verse-num-pts" id="verse-num-pts237"></a><a class="ms" id="p_19Th2_313"></a><a class="msdiv" id="msdiv237"></a>Kassa brāhmaṇa tvaṃ bhīto,<br>
sadā udakamotari;<br>
Vedhamānehi gattehi,<br>
sītaṃ vedayase bhusaṃ”.</p>
<p><a class="sc" id="3"></a><a class="verse-num-sc" id="verse-num-sc238"></a><a class="verse-num-pts" id="verse-num-pts238"></a><a class="ms" id="p_19Th2_314"></a><a class="msdiv" id="msdiv238"></a>“<span class="var" title="jānantī ca tuvaṃ (s2, s3, pts1-2, mr)" id="note72">Jānantī vata maṃ</span> bhoti,<br>
puṇṇike paripucchasi;<br>
Karontaṃ kusalaṃ kammaṃ,<br>
rundhantaṃ katapāpakaṃ.</p>
<p><a class="sc" id="4"></a><a class="verse-num-sc" id="verse-num-sc239"></a><a class="verse-num-pts" id="verse-num-pts239"></a><a class="ms" id="p_19Th2_315"></a><a class="msdiv" id="msdiv239"></a>Yo ca vuḍḍho daharo vā,<br>
pāpakammaṃ pakubbati;<br>
Dakābhisecanā sopi,<br>
pāpakammā pamuccati”.</p>
<p><a class="sc" id="5"></a><a class="verse-num-sc" id="verse-num-sc240"></a><a class="verse-num-pts" id="verse-num-pts240"></a><a class="ms" id="p_19Th2_316"></a><a class="msdiv" id="msdiv240"></a>“Ko nu te idamakkhāsi,<br>
ajānantassa ajānako;<br>
Dakābhisecanā nāma,<br>
pāpakammā pamuccati.</p>
<p><a class="sc" id="6"></a><a class="verse-num-sc" id="verse-num-sc241"></a><a class="verse-num-pts" id="verse-num-pts241"></a><a class="ms" id="p_19Th2_317"></a><a class="msdiv" id="msdiv241"></a>Saggaṃ nūna gamissanti,<br>
sabbe ­maṇḍū­ka­kacchapā;<br>
<span class="var" title="nakkā (bj)" id="note73">Nāgā</span> ca susumārā ca,<br>
ye caññe udake carā.</p>
<p><a class="sc" id="7"></a><a class="verse-num-sc" id="verse-num-sc242"></a><a class="verse-num-pts" id="verse-num-pts242"></a><a class="ms" id="p_19Th2_318"></a><a class="msdiv" id="msdiv242"></a>Orabbhikā sūkarikā,<br>
macchikā migabandhakā;<br>
Corā ca vajjhaghātā ca,<br>
ye caññe pāpakammino;<br>
Dakābhisecanā tepi,<br>
pāpakammā pamuccare.</p>
<p><a class="sc" id="8"></a><a class="verse-num-sc" id="verse-num-sc243"></a><a class="verse-num-pts" id="verse-num-pts243"></a><a class="ms" id="p_19Th2_319"></a><a class="msdiv" id="msdiv243"></a>Sace imā nadiyo te,<br>
pāpaṃ pubbe kataṃ vahuṃ;<br>
Puññampimā vaheyyuṃ te,<br>
tena tvaṃ paribāhiro.</p>
<p><a class="sc" id="9"></a><a class="verse-num-sc" id="verse-num-sc244"></a><a class="verse-num-pts" id="verse-num-pts244"></a><a class="ms" id="p_19Th2_320"></a><a class="msdiv" id="msdiv244"></a>Yassa brāhmaṇa tvaṃ bhīto,<br>
sadā udakamotari;<br>
Tameva brahme mā kāsi,<br>
mā te sītaṃ chaviṃ hane”.</p>
<p><a class="sc" id="10"></a><a class="verse-num-sc" id="verse-num-sc245"></a><a class="verse-num-pts" id="verse-num-pts245"></a><a class="ms" id="p_19Th2_321"></a><a class="msdiv" id="msdiv245"></a>“Kum­magga­paṭi­pannaṃ maṃ,<br>
ariyamaggaṃ samānayi;<br>
Dakābhisecanā bhoti,<br>
imaṃ sāṭaṃ dadāmi te”.</p>
<p><a class="sc" id="11"></a><a class="verse-num-sc" id="verse-num-sc246"></a><a class="verse-num-pts" id="verse-num-pts246"></a><a class="ms" id="p_19Th2_322"></a><a class="msdiv" id="msdiv246"></a>“Tuyheva sāṭako hotu,<br>
nāhamicchāmi sāṭakaṃ;<br>
Sace bhāyasi dukkhassa,<br>
sace te dukkhamappiyaṃ.</p>
<p><a class="sc" id="12"></a><a class="verse-num-sc" id="verse-num-sc247"></a><a class="verse-num-pts" id="verse-num-pts247"></a><a class="pts" id="pts147"></a><a class="ms" id="p_19Th2_323"></a><a class="msdiv" id="msdiv247"></a>Mākāsi pāpakaṃ kammaṃ,<br>
āvi vā yadi vā raho;<br>
Sace ca pāpakaṃ kammaṃ,<br>
karissasi karosi vā.</p>
<p><a class="sc" id="13"></a><a class="verse-num-sc" id="verse-num-sc248"></a><a class="verse-num-pts" id="verse-num-pts248"></a><a class="ms" id="p_19Th2_324"></a><a class="msdiv" id="msdiv248"></a>Na te dukkhā pamutyatthi,<br>
<span class="var" title="uppaccāpi (aṭṭhakathāyaṃ. pāṭhantaraṃ)" id="note74">upeccāpi</span> palāyato;<br>
Sace bhāyasi dukkhassa,<br>
sace te dukkhamappiyaṃ.</p>
<p><a class="sc" id="14"></a><a class="verse-num-sc" id="verse-num-sc249"></a><a class="verse-num-pts" id="verse-num-pts249"></a><a class="ms" id="p_19Th2_325"></a><a class="msdiv" id="msdiv249"></a>Upehi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāhi sīlāni,<br>
taṃ te atthāya hehiti”.</p>
<p><a class="sc" id="15"></a><a class="verse-num-sc" id="verse-num-sc250"></a><a class="verse-num-pts" id="verse-num-pts250"></a><a class="ms" id="p_19Th2_326"></a><a class="msdiv" id="msdiv250"></a>“Upemi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāmi sīlāni,<br>
taṃ me atthāya hehiti.</p>
<p><a class="sc" id="16"></a><a class="verse-num-sc" id="verse-num-sc251"></a><a class="verse-num-pts" id="verse-num-pts251"></a><a class="ms" id="p_19Th2_327"></a><a class="msdiv" id="msdiv251"></a>Brahmabandhu pure āsiṃ,<br>
ajjamhi saccabrāhmaṇo;<br>
Tevijjo vedasampanno,<br>
sottiyo camhi nhātako”ti.</p>
</blockquote>
<p class="endsutta"><a class="sc" id="17"></a><a class="ms" id="p_19Th2_328"></a>… <span class="var" title="puṇṇikā (s2, s3, pts1-2)" id="note75">Puṇṇā</span> therī ….</p>
<p class="endsection"><a class="sc" id="18"></a><a class="ms" id="p_19Th2_329"></a>Soḷasakanipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
