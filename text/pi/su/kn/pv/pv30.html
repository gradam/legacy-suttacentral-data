<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="pv30">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>5 Kumāra­peta­vatthu</h1>
</div>
<blockquote class="gatha">
<p><a class="sc" id="1"></a>
<a class="ms" id="p_19Pv_490"></a>
<a class="msdiv" id="msdiv453"></a>
Accherarūpaṃ sugatassa ñāṇaṃ,<br>
Satthā yathā puggalaṃ byākāsi;<br>
Ussannapuññāpi bhavanti heke,<br>
Parittapuññāpi bhavanti heke.</p>
<p><a class="sc" id="2"></a>
<a class="pts2" id="pts56"></a>
<a class="ms" id="p_19Pv_491"></a>
<a class="msdiv" id="msdiv454"></a>
Ayaṃ kumāro sīvathikāya chaḍḍito,<br>
Aṅguṭṭhas­ne­hena yāpeti rattiṃ;<br>
Na yakkhabhūtā na <span class="var" title="siriṃsapā (bj, pts1-2) | sirisapā (s2, s3)" id="note156">sarīsapā</span> vā,<br>
Viheṭhayeyyuṃ katapuññaṃ kumāraṃ.</p>
<p><a class="sc" id="3"></a>
<a class="ms" id="p_19Pv_492"></a>
<a class="msdiv" id="msdiv455"></a>
Sunakhāpimassa palihiṃsu pāde,<br>
Dhaṅkā <span class="var" title="sigālā (bj, pts2)" id="note157">siṅgālā</span> parivattayanti;<br>
Gabbhāsayaṃ pakkhigaṇā haranti,<br>
Kākā pana akkhimalaṃ haranti.</p>
<p><a class="sc" id="4"></a>
<a class="ms" id="p_19Pv_493"></a>
<a class="msdiv" id="msdiv456"></a>
<span class="var" title="na imassa (s2, s3, pts1) | nimassa (mr)" id="note158">Nayimassa</span> rakkhaṃ vidahiṃsu keci,<br>
Na osadhaṃ sāsapadhūpanaṃ vā;<br>
­Nak­khat­ta­yogampi <span class="var" title="pana uggahesuṃ (s2, s3) | pi na uggahesuṃ (pts1, mr)" id="note159">na aggahesuṃ</span>,<br>
Na sabba­dhaññā­nipi ākiriṃsu.</p>
<p><a class="sc" id="5"></a>
<a class="ms" id="p_19Pv_494"></a>
<a class="msdiv" id="msdiv457"></a>
Etādisaṃ uttama­kiccha­pattaṃ,<br>
Rattābhataṃ sīvathikāya chaḍḍitaṃ;<br>
Nonītapiṇḍaṃva pavedhamānaṃ,<br>
Sasaṃsayaṃ jīvita­sā­vasesaṃ.</p>
<p><a class="sc" id="6"></a>
<a class="ms" id="p_19Pv_495"></a>
<a class="msdiv" id="msdiv458"></a>
Tamaddasā deva­manus­sa­pūjito,<br>
Disvā ca taṃ byākari bhūripañño;<br>
“Ayaṃ kumāro nagarassimassa,<br>
Aggakuliko bhavissati <span class="var" title="bhogavā ca (s2, s3, mr)" id="note160">bhogato ca</span>”.</p>
<p><a class="sc" id="7"></a>
<a class="ms" id="p_19Pv_496"></a>
<a class="msdiv" id="msdiv459"></a>
“<span class="var" title="kiṃ'sa (?)" id="note161">Kissa</span> vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Etādisaṃ byasanaṃ pāpuṇitvā,<br>
Taṃ tādisaṃ pacca­nubhos­sa­tiddhin”ti.</p>
<p><a class="sc" id="8"></a>
<a class="ms" id="p_19Pv_497"></a>
<a class="msdiv" id="msdiv460"></a>
Buddha­pamu­khassa ­bhik­khu­saṃ­ghassa,<br>
Pūjaṃ akāsi janatā uḷāraṃ;<br>
Tatrassa cittassahu aññathattaṃ,<br>
Vācaṃ abhāsi pharusaṃ asabbhaṃ.</p>
<p><a class="sc" id="9"></a>
<a class="ms" id="p_19Pv_498"></a>
<a class="msdiv" id="msdiv461"></a>
So taṃ vitakkaṃ pavinodayitvā,<br>
Pītiṃ pasādaṃ paṭiladdhā pacchā;<br>
Tathāgataṃ jetavane vasantaṃ,<br>
Yāguyā upaṭṭhāsi sattarattaṃ.</p>
<p><a class="sc" id="10"></a>
<a class="ms" id="p_19Pv_499"></a>
<a class="msdiv" id="msdiv462"></a>
<span class="var" title="taṃ'sa (?)" id="note162">Tassa</span> vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Etādisaṃ byasanaṃ pāpuṇitvā,<br>
Taṃ tādisaṃ pacca­nubhos­sa­tiddhiṃ.</p>
<p><a class="sc" id="11"></a>
<a class="ms" id="p_19Pv_500"></a>
<a class="msdiv" id="msdiv463"></a>
Ṭhatvāna so vassasataṃ idheva,<br>
Sabbehi kāmehi samaṅgibhūto;<br>
Kāyassa bhedā abhisamparāyaṃ,<br>
Sahabyataṃ gacchati vāsavassāti.</p>
</blockquote>
<p class="endsutta">
<a class="sc" id="12"></a>
<a class="ms" id="p_19Pv_501"></a>
Kumāra­peta­vatthu pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>