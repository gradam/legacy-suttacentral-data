<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv30">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>Kumārapetavatthu</h1>
</div>
<blockquote class="gatha">
<p>
<a class="msdiv" id="msdiv453"></a>
<a class="ms" id="p_19Pv_490"></a>
<a class="sc" id="1"></a>
Accherarūpaṃ sugatassa ñāṇaṃ,<br>
Satthā yathā puggalaṃ byākāsi;<br>
Ussannapuññāpi bhavanti heke,<br>
Parittapuññāpi bhavanti heke.<br>
</p>
<p>
<a class="msdiv" id="msdiv454"></a>
<a class="ms" id="p_19Pv_491"></a>
<a class="sc" id="2"></a>
Ayaṃ kumāro sīvathikāya chaḍḍito,<br>
Aṅguṭṭhasnehena yāpeti rattiṃ;<br>
Na yakkhabhūtā na sarīsapā vā,<br>
Viheṭhayeyyuṃ katapuññaṃ kumāraṃ.<br>
</p>
<p>
<a class="msdiv" id="msdiv455"></a>
<a class="ms" id="p_19Pv_492"></a>
<a class="sc" id="3"></a>
Sunakhāpimassa palihiṃsu pāde,<br>
Dhaṅkā siṅgālā parivattayanti;<br>
Gabbhāsayaṃ pakkhigaṇā haranti,<br>
Kākā pana akkhimalaṃ haranti.<br>
</p>
<p>
<a class="msdiv" id="msdiv456"></a>
<a class="ms" id="p_19Pv_493"></a>
<a class="sc" id="4"></a>
Nayimassa rakkhaṃ vidahiṃsu keci,<br>
Na osadhaṃ sāsapadhūpanaṃ vā;<br>
Nakkhattayogampi na aggahesuṃ,<br>
Na sabbadhaññānipi ākiriṃsu.<br>
</p>
<p>
<a class="msdiv" id="msdiv457"></a>
<a class="ms" id="p_19Pv_494"></a>
<a class="sc" id="5"></a>
Etādisaṃ uttamakicchapattaṃ,<br>
Rattābhataṃ sīvathikāya chaḍḍitaṃ;<br>
Nonītapiṇḍaṃva pavedhamānaṃ,<br>
Sasaṃsayaṃ jīvitasāvasesaṃ.<br>
</p>
<p>
<a class="msdiv" id="msdiv458"></a>
<a class="ms" id="p_19Pv_495"></a>
<a class="sc" id="6"></a>
Tamaddasā devamanussapūjito,<br>
Disvā ca taṃ byākari bhūripañño;<br>
“Ayaṃ kumāro nagarassimassa,<br>
Aggakuliko bhavissati bhogato ca”.<br>
</p>
<p>
<a class="msdiv" id="msdiv459"></a>
<a class="ms" id="p_19Pv_496"></a>
<a class="sc" id="7"></a>
“Kissa vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Etādisaṃ byasanaṃ pāpuṇitvā,<br>
Taṃ tādisaṃ paccanubhossatiddhin”ti.<br>
</p>
<p>
<a class="msdiv" id="msdiv460"></a>
<a class="ms" id="p_19Pv_497"></a>
<a class="sc" id="8"></a>
Buddhapamukhassa bhikkhusaṃghassa,<br>
Pūjaṃ akāsi janatā uḷāraṃ;<br>
Tatrassa cittassahu aññathattaṃ,<br>
Vācaṃ abhāsi pharusaṃ asabbhaṃ.<br>
</p>
<p>
<a class="msdiv" id="msdiv461"></a>
<a class="ms" id="p_19Pv_498"></a>
<a class="sc" id="9"></a>
So taṃ vitakkaṃ pavinodayitvā,<br>
Pītiṃ pasādaṃ paṭiladdhā pacchā;<br>
Tathāgataṃ jetavane vasantaṃ,<br>
Yāguyā upaṭṭhāsi sattarattaṃ.<br>
</p>
<p>
<a class="msdiv" id="msdiv462"></a>
<a class="ms" id="p_19Pv_499"></a>
<a class="sc" id="10"></a>
Tassa vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Etādisaṃ byasanaṃ pāpuṇitvā,<br>
Taṃ tādisaṃ paccanubhossatiddhiṃ.<br>
</p>
<p>
<a class="msdiv" id="msdiv463"></a>
<a class="ms" id="p_19Pv_500"></a>
<a class="sc" id="11"></a>
Ṭhatvāna so vassasataṃ idheva,<br>
Sabbehi kāmehi samaṅgibhūto;<br>
Kāyassa bhedā abhisamparāyaṃ,<br>
Sahabyataṃ gacchati vāsavassāti.<br>
</p>
</blockquote>
<p class="endsutta">
<a class="ms" id="p_19Pv_501"></a>
<a class="sc" id="12"></a>
Kumārapetavatthu pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>