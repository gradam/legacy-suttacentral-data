<!DOCTYPE html>
<html>
<head>
<meta charset="UTF-8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="pv14">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>2 Sāri­puttat­thera­mā­tupeti­vatthu</h1>
</div>
<blockquote class="gatha">
<p><a class="sc" id="1"></a>
<a class="pts2" id="pts17"></a>
<a class="ms" id="p_19Pv_133"></a>
<a class="msdiv" id="msdiv116"></a>
“Naggā dubbaṇṇarūpāsi,<br>
kisā dhama­ni­san­thatā;<br>
Upphāsulike kisike,<br>
kā nu tvaṃ idha tiṭṭhasi”.</p>
<p><a class="sc" id="2"></a>
<a class="pts2" id="pts18"></a>
<a class="ms" id="p_19Pv_134"></a>
<a class="msdiv" id="msdiv117"></a>
“Ahaṃ te sakiyā mātā,<br>
pubbe aññāsu jātīsu;<br>
Upapannā pettivisayaṃ,<br>
khup­pi­pāsa­samap­pitā.</p>
<p><a class="sc" id="3"></a>
<a class="ms" id="p_19Pv_135"></a>
<a class="msdiv" id="msdiv118"></a>
Chaḍḍitaṃ khipitaṃ kheḷaṃ,<br>
siṅghāṇikaṃ silesumaṃ;<br>
Vasañca ḍayhamānānaṃ,<br>
vijātānañca lohitaṃ.</p>
<p><a class="sc" id="4"></a>
<a class="ms" id="p_19Pv_136"></a>
<a class="msdiv" id="msdiv119"></a>
Vaṇikānañca yaṃ ghāna-<br>
sīsacchinnāna lohitaṃ;<br>
Khudāparetā bhuñjāmi,<br>
itthi­purisa­nissitaṃ.</p>
<p><a class="sc" id="5"></a>
<a class="ms" id="p_19Pv_137"></a>
<a class="msdiv" id="msdiv120"></a>
<span class="var" title="pubba­lohita­bhak­khāsmi (bj)" id="note43">Pubbalohitaṃ bhakkhāmi</span>,<br>
pasūnaṃ mānusāna ca;<br>
Aleṇā anagārā ca,<br>
nīla­mañca­parā­yaṇā.</p>
<p><a class="sc" id="6"></a>
<a class="ms" id="p_19Pv_138"></a>
<a class="msdiv" id="msdiv121"></a>
Dehi puttaka me dānaṃ,<br>
datvā anvādisāhi me;<br>
Appeva nāma mucceyyaṃ,<br>
pubba­lohita­bhojanā”ti.</p>
<p><a class="sc" id="7"></a>
<a class="ms" id="p_19Pv_139"></a>
<a class="msdiv" id="msdiv122"></a>
Mātuyā vacanaṃ sutvā,<br>
upatis­sonu­kampako;<br>
Āmantayi moggallānaṃ,<br>
anuruddhañca kappinaṃ.</p>
<p><a class="sc" id="8"></a>
<a class="ms" id="p_19Pv_140"></a>
<a class="msdiv" id="msdiv123"></a>
Catasso kuṭiyo katvā,<br>
saṃghe cātuddise adā;<br>
Kuṭiyo annapānañca,<br>
mātu dakkhiṇamādisī.</p>
<p><a class="sc" id="9"></a>
<a class="ms" id="p_19Pv_141"></a>
<a class="msdiv" id="msdiv124"></a>
Samananta­rā­nud­diṭṭhe,<br>
vipāko udapajjatha;<br>
Bhojanaṃ pānīyaṃ vatthaṃ,<br>
dakkhiṇāya idaṃ phalaṃ.</p>
<p><a class="sc" id="10"></a>
<a class="ms" id="p_19Pv_142"></a>
<a class="msdiv" id="msdiv125"></a>
Tato suddhā sucivasanā,<br>
kāsi­kuttama­dhārinī;<br>
Vicit­ta­vatthā­bharaṇā,<br>
kolitaṃ upasaṅkami.</p>
<p><a class="sc" id="11"></a>
<a class="ms" id="p_19Pv_143"></a>
<a class="msdiv" id="msdiv126"></a>
“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class="sc" id="12"></a>
<a class="ms" id="p_19Pv_144"></a>
<a class="msdiv" id="msdiv127"></a>
Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class="sc" id="13"></a>
<a class="ms" id="p_19Pv_145"></a>
<a class="msdiv" id="msdiv128"></a>
Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="14"></a>
<a class="ms" id="p_19Pv_146"></a>
<a class="msdiv" id="msdiv129"></a>
“Sāri­puttas­sāhaṃ mātā,<br>
pubbe aññāsu jātīsu;<br>
Upapannā pettivisayaṃ,<br>
khup­pi­pāsa­samap­pitā.</p>
<p><a class="sc" id="15"></a>
<a class="ms" id="p_19Pv_147"></a>
<a class="msdiv" id="msdiv130"></a>
Chaḍḍitaṃ khipitaṃ kheḷaṃ,<br>
siṅghāṇikaṃ silesumaṃ;<br>
Vasañca ḍayhamānānaṃ,<br>
vijātānañca lohitaṃ.</p>
<p><a class="sc" id="16"></a>
<a class="ms" id="p_19Pv_148"></a>
<a class="msdiv" id="msdiv131"></a>
Vaṇikānañca yaṃ ghāna-<br>
sīsacchinnāna lohitaṃ;<br>
Khudāparetā bhuñjāmi,<br>
itthi­purisa­nissitaṃ.</p>
<p><a class="sc" id="17"></a>
<a class="ms" id="p_19Pv_149"></a>
<a class="msdiv" id="msdiv132"></a>
Pubbalohitaṃ bhakkhissaṃ,<br>
pasūnaṃ mānusāna ca;<br>
Aleṇā anagārā ca,<br>
nīla­mañca­parā­yaṇā.</p>
<p><a class="sc" id="18"></a>
<a class="pts2" id="pts19"></a>
<a class="ms" id="p_19Pv_150"></a>
<a class="msdiv" id="msdiv133"></a>
Sāriputtassa dānena,<br>
modāmi akutobhayā;<br>
Muniṃ kāruṇikaṃ loke,<br>
bhante vanditumāgatā”ti.</p>
</blockquote>
<p class="endsutta">
<a class="sc" id="19"></a>
<a class="ms" id="p_19Pv_151"></a>
<span class="var" title="sārī­puttat­therassa (s3)" id="note44">Sāri­puttat­therassa</span> mātupetivatthu dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>