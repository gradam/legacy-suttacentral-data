<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv11">
<article>
<div class="hgroup">
<p class="division">Petavatthu</p>
<p>Uragavagga</p>
<h1>11. Nāgapetavatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc73"></a><a class="pts2ed" id="pts2ed11"></a><a class="ms" id="p_19Pv_84"></a><a class="msdiv" id="msdiv73"></a>“<span class="var" title="purato ca (s2, s3)" id="note31">Puratova</span> setena paleti hatthinā,<br>
Majjhe pana assa­tarī­ra­thena;<br>
Pacchā ca kaññā sivikāya nīyati,<br>
Obhāsayantī dasa <span class="var" title="sabbato (s2, s3, pts1, mr)" id="note32">sabbaso</span> disā.</p>
<p><a class="sc" id="2"></a><a class="verse-num-sc" id="verse-num-sc74"></a><a class="ms" id="p_19Pv_85"></a><a class="msdiv" id="msdiv74"></a>Tumhe pana mugga­ra­hattha­pāṇino,<br>
Rudammukhā chinna­pa­bhin­na­gattā;<br>
Manussabhūtā kimakattha pāpaṃ,<br>
Yenañña­maññassa pivātha lohitan”ti.</p>
<p><a class="sc" id="3"></a><a class="verse-num-sc" id="verse-num-sc75"></a><a class="ms" id="p_19Pv_86"></a><a class="msdiv" id="msdiv75"></a>“Puratova yo gacchati kuñjarena,<br>
Setena nāgena catukkamena;<br>
Amhāka putto <span class="var" title="so pajeṭṭhako (s2, s3) | sova jeṭṭho (mr)" id="note33">ahu jeṭṭhako so</span>,<br>
Dānāni datvāna sukhī pamodati.</p>
<p><a class="sc" id="4"></a><a class="verse-num-sc" id="verse-num-sc76"></a><a class="ms" id="p_19Pv_87"></a><a class="msdiv" id="msdiv76"></a>Yo so majjhe assa­tarī­ra­thena,<br>
Catubbhi yuttena suvaggitena;<br>
Amhāka putto ahu majjhimo so,<br>
Amaccharī dānavatī virocati.</p>
<p><a class="sc" id="5"></a><a class="verse-num-sc" id="verse-num-sc77"></a><a class="ms" id="p_19Pv_88"></a><a class="msdiv" id="msdiv77"></a>Yā sā ca pacchā sivikāya nīyati,<br>
Nārī sapaññā miga­manda­locanā;<br>
Amhāka dhītā ahu sā kaniṭṭhikā,<br>
Bhā­gaḍḍha­bhā­gena sukhī pamodati.</p>
<p><a class="sc" id="6"></a><a class="verse-num-sc" id="verse-num-sc78"></a><a class="ms" id="p_19Pv_89"></a><a class="msdiv" id="msdiv78"></a>Ete ca dānāni adaṃsu pubbe,<br>
Pasannacittā samaṇab­rāhma­ṇā­naṃ;<br>
Mayaṃ pana maccharino ahumha,<br>
Paribhāsakā samaṇab­rāhma­ṇā­naṃ;<br>
Ete ca datvā paricārayanti,<br>
Mayañca sussāma naḷova <span class="var" title="khittoti (bj) | dittoti (s2, s3, pts1)" id="note34">chinno”ti</span>.</p>
<p><a class="sc" id="7"></a><a class="verse-num-sc" id="verse-num-sc79"></a><a class="ms" id="p_19Pv_90"></a><a class="msdiv" id="msdiv79"></a>“Kiṃ tumhākaṃ bhojanaṃ kiṃ sayānaṃ,<br>
Kathañca yāpetha supāpadhammino;<br>
Pahūtabhogesu anappakesu,<br>
Sukhaṃ <span class="var" title="virāgāya (s2, s3, pts1, mr)" id="note35">virādhāya</span> dukkhajja pattā”ti.</p>
<p><a class="sc" id="8"></a><a class="verse-num-sc" id="verse-num-sc80"></a><a class="ms" id="p_19Pv_91"></a><a class="msdiv" id="msdiv80"></a>“Aññamaññaṃ vadhitvāna,<br>
pivāma pubbalohitaṃ;<br>
Bahuṃ pitvā na dhātā homa,<br>
<span class="var" title="­nacchā­dim­hamhase (s2, s3) | na ruccādimhase (mr)" id="note36">nacchādimhase</span> mayaṃ.</p>
<p><a class="sc" id="9"></a><a class="verse-num-sc" id="verse-num-sc81"></a><a class="ms" id="p_19Pv_92"></a><a class="msdiv" id="msdiv81"></a>Icceva maccā paridevayanti,<br>
<span class="var" title="adāyikā pecca (s2, s3)" id="note37">Adāyakā pecca</span> yamassa ṭhāyino;<br>
Ye te <span class="var" title="viditvā (bj, pts2) | viriccā (s2, s3) | viviccā (pts1)" id="note38">vidicca</span> adhigamma bhoge,<br>
Na bhuñjare nāpi karonti puññaṃ.</p>
<p><a class="sc" id="10"></a><a class="verse-num-sc" id="verse-num-sc82"></a><a class="pts2ed" id="pts2ed12"></a><a class="ms" id="p_19Pv_93"></a><a class="msdiv" id="msdiv82"></a>Te khup­pi­pā­sūpagatā parattha,<br>
<span class="var" title="petā (bj, pts1-2)" id="note39">Pacchā</span> ciraṃ jhāyare ḍayhamānā;<br>
Kammāni katvāna dukhudrāni,<br>
Anubhonti dukkhaṃ kaṭukapphalāni.</p>
<p><a class="sc" id="11"></a><a class="verse-num-sc" id="verse-num-sc83"></a><a class="ms" id="p_19Pv_94"></a><a class="msdiv" id="msdiv83"></a>Ittaraṃ hi dhanaṃ dhaññaṃ,<br>
ittaraṃ idha jīvitaṃ;<br>
Ittaraṃ ittarato ñatvā,<br>
dīpaṃ kayirātha paṇḍito.</p>
<p><a class="sc" id="12"></a><a class="verse-num-sc" id="verse-num-sc84"></a><a class="ms" id="p_19Pv_95"></a><a class="msdiv" id="msdiv84"></a>Ye te evaṃ pajānanti,<br>
narā dhammassa kovidā;<br>
Te dāne nappamajjanti,<br>
sutvā arahataṃ vaco”ti.</p>
</blockquote>
<p class="endsutta"><a class="sc" id="13"></a><a class="ms" id="p_19Pv_96"></a>Nāgapetavatthu ekādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
