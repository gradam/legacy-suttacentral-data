<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv31">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>Seriṇīpetivatthu</h1>
</div>
<blockquote class="gatha">
<p>
<a class="msdiv" id="msdiv464"></a>
<a class="ms" id="p_19Pv_502"></a>
<a class="sc" id="1"></a>
“Naggā dubbaṇṇarūpāsi,<br>
kisā dhamanisanthatā;<br>
Upphāsulike kisike,<br>
kā nu tvaṃ idha tiṭṭhasī”ti.<br>
</p>
<p>
<a class="msdiv" id="msdiv465"></a>
<a class="ms" id="p_19Pv_503"></a>
<a class="sc" id="2"></a>
“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā”ti.<br>
</p>
<p>
<a class="msdiv" id="msdiv466"></a>
<a class="ms" id="p_19Pv_504"></a>
<a class="sc" id="3"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.<br>
</p>
<p>
<a class="msdiv" id="msdiv467"></a>
<a class="ms" id="p_19Pv_505"></a>
<a class="sc" id="4"></a>
“Anāvaṭesu titthesu,<br>
viciniṃ aḍḍhamāsakaṃ;<br>
Santesu deyyadhammesu,<br>
dīpaṃ nākāsimattano.<br>
</p>
<p>
<a class="msdiv" id="msdiv468"></a>
<a class="ms" id="p_19Pv_506"></a>
<a class="sc" id="5"></a>
Nadiṃ upemi tasitā,<br>
rittakā parivattati;<br>
Chāyaṃ upemi uṇhesu,<br>
ātapo parivattati.<br>
</p>
<p>
<a class="msdiv" id="msdiv469"></a>
<a class="ms" id="p_19Pv_507"></a>
<a class="sc" id="6"></a>
Aggivaṇṇo ca me vāto,<br>
ḍahanto upavāyati;<br>
Etañca bhante arahāmi,<br>
aññañca pāpakaṃ tato.<br>
</p>
<p>
<a class="msdiv" id="msdiv470"></a>
<a class="ms" id="p_19Pv_508"></a>
<a class="sc" id="7"></a>
Gantvāna hatthiniṃ puraṃ,<br>
vajjesi mayha mātaraṃ;<br>
‘Dhītā ca te mayā diṭṭhā,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā’.<br>
</p>
<p>
<a class="msdiv" id="msdiv471"></a>
<a class="ms" id="p_19Pv_509"></a>
<a class="sc" id="8"></a>
Atthi me ettha nikkhittaṃ,<br>
anakkhātañca taṃ mayā;<br>
Cattārisatasahassāni,<br>
pallaṅkassa ca heṭṭhato.<br>
</p>
<p>
<a class="msdiv" id="msdiv472"></a>
<a class="ms" id="p_19Pv_510"></a>
<a class="sc" id="9"></a>
Tato me dānaṃ dadatu,<br>
tassā ca hotu jīvikā;<br>
Dānaṃ datvā ca me mātā,<br>
dakkhiṇaṃ anudicchatu;<br>
Tadāhaṃ sukhitā hessaṃ,<br>
sabbakāmasamiddhinī”ti.<br>
</p>
<p>
<a class="msdiv" id="msdiv473"></a>
<a class="ms" id="p_19Pv_511"></a>
<a class="sc" id="10"></a>
“Sādhū”ti so paṭissutvā,<br>
gantvāna hatthiniṃ puraṃ;<br>
Avoca tassā mātaraṃ— <br>
</p>
<p>
<a class="ms" id="p_19Pv_512"></a>
<a class="sc" id="11"></a>
“Dhītā ca te mayā diṭṭhā,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.<br>
</p>
<p>
<a class="msdiv" id="msdiv474"></a>
<a class="ms" id="p_19Pv_513"></a>
<a class="sc" id="12"></a>
Sā maṃ tattha samādapesi, ( )<br>
Vajjesi mayha mātaraṃ;<br>
‘Dhītā ca te mayā diṭṭhā,<br>
Duggatā yamalokikā;<br>
Pāpakammaṃ karitvāna,<br>
Petalokaṃ ito gatā.<br>
</p>
<p>
<a class="msdiv" id="msdiv475"></a>
<a class="ms" id="p_19Pv_514"></a>
<a class="sc" id="13"></a>
Atthi ca me ettha nikkhittaṃ,<br>
anakkhātañca taṃ mayā;<br>
Cattārisatasahassāni,<br>
pallaṅkassa ca heṭṭhato.<br>
</p>
<p>
<a class="msdiv" id="msdiv476"></a>
<a class="ms" id="p_19Pv_515"></a>
<a class="sc" id="14"></a>
Tato me dānaṃ dadatu,<br>
tassā ca hotu jīvikā;<br>
Dānaṃ datvā ca me mātā,<br>
dakkhiṇaṃ anudicchatu ( );<br>
Tadāhaṃ sukhitā hessaṃ,<br>
sabbakāmasamiddhinī’”ti.<br>
</p>
<p>
<a class="msdiv" id="msdiv477"></a>
<a class="ms" id="p_19Pv_516"></a>
<a class="sc" id="15"></a>
Tato hi sā dānamadā,<br>
tassā dakkhiṇamādisī;<br>
Petī ca sukhitā āsi,<br>
tassā cāsi sujīvikāti.<br>
</p>
</blockquote>
<p class="endsutta">
<a class="ms" id="p_19Pv_517"></a>
<a class="sc" id="16"></a>
Seriṇīpetivatthu chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>