<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<section class="sutta" id="pv21">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>9 Aṅkura­peta­vatthu</h1>
</div>
<blockquote class="gatha">
<p><a class="sc" id="1"></a>
<a class="pts2" id="pts32"></a>
<a class="ms" id="p_19Pv_281"></a>
<a class="msdiv" id="msdiv257"></a>
“Yassa atthāya gacchāma,<br>
kambojaṃ dhanahārakā;<br>
Ayaṃ kāmadado yakkho,<br>
imaṃ yakkhaṃ nayāmase.</p>
<p><a class="sc" id="2"></a>
<a class="ms" id="p_19Pv_282"></a>
<a class="msdiv" id="msdiv258"></a>
Imaṃ yakkhaṃ gahetvāna,<br>
Sādhukena pasayha vā;<br>
Yānaṃ āropayitvāna,<br>
Khippaṃ gacchāma dvārakan”ti.</p>
<p><span class="cross" title="" id="note83">^</span>
<a class="sc" id="3"></a>
<a class="ms" id="p_19Pv_283"></a>
<a class="msdiv" id="msdiv259"></a>
“Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako”ti.</p>
<p><a class="sc" id="4"></a>
<a class="ms" id="p_19Pv_284"></a>
<a class="msdiv" id="msdiv260"></a>
“Yassa rukkhassa chāyāya,<br>
nisīdeyya sayeyya vā;<br>
Khandhampi tassa chindeyya,<br>
attho ce tādiso siyā”ti.</p>
<p><a class="sc" id="5"></a>
<a class="ms" id="p_19Pv_285"></a>
<a class="msdiv" id="msdiv261"></a>
“Yassa rukkhassa chāyāya,<br>
nisīdeyya sayeyya vā;<br>
Na tassa pattaṃ <span class="var" title="hiṃseyya (mr)" id="note84">bhindeyya</span>,<br>
mittadubbho hi pāpako”ti.</p>
<p><a class="sc" id="6"></a>
<a class="ms" id="p_19Pv_286"></a>
<a class="msdiv" id="msdiv262"></a>
“Yassa rukkhassa chāyāya,<br>
nisīdeyya sayeyya vā;<br>
Samūlampi taṃ <span class="var" title="abbūheyya (bj) | abbuyha (s2, s3) | abhuyha (pts1-2) | ubbahe (?)" id="note85">abbuhe</span>,<br>
attho ce tādiso siyā”ti.</p>
<p><a class="sc" id="7"></a>
<a class="ms" id="p_19Pv_287"></a>
<a class="msdiv" id="msdiv263"></a>
“Yas­seka­rattimpi ghare vaseyya,<br>
Yatthannapānaṃ puriso labhetha;<br>
Na tassa pāpaṃ manasāpi cintaye,<br>
Kataññutā sappurisehi vaṇṇitā.</p>
<p><a class="sc" id="8"></a>
<a class="ms" id="p_19Pv_288"></a>
<a class="msdiv" id="msdiv264"></a>
Yas­seka­rattimpi ghare vaseyya,<br>
Annena pānena upaṭṭhito siyā;<br>
Na tassa pāpaṃ manasāpi cintaye,<br>
Adubbhapāṇī dahate mittadubbhiṃ.</p>
<p><a class="sc" id="9"></a>
<a class="ms" id="p_19Pv_289"></a>
<a class="msdiv" id="msdiv265"></a>
Yo pubbe katakalyāṇo,<br>
pacchā pāpena hiṃsati;<br>
<span class="var" title="adubbhi­pāṇī­hato (mr)" id="note86">Allapāṇihato</span> poso,<br>
na so bhadrāni passatī”ti.</p>
<p><a class="sc" id="10"></a>
<a class="ms" id="p_19Pv_290"></a>
<a class="msdiv" id="msdiv266"></a>
“Nāhaṃ devena vā manussena vā,<br>
Issariyena vāhaṃ suppasayho;<br>
Yakkhohamasmi para­middhi­patto,<br>
Dūraṅgamo vaṇṇa­balū­papanno”ti.</p>
<p><a class="sc" id="11"></a>
<a class="ms" id="p_19Pv_291"></a>
<a class="msdiv" id="msdiv267"></a>
“Pāṇi te sabbaso vaṇṇo,<br>
pañcadhāro madhussavo;<br>
Nānārasā paggharanti,<br>
maññehaṃ taṃ purindadan”ti.</p>
<p><a class="sc" id="12"></a>
<a class="ms" id="p_19Pv_292"></a>
<a class="msdiv" id="msdiv268"></a>
“Nāmhi devo na gandhabbo,<br>
nāpi sakko purindado;<br>
Petaṃ maṃ aṅkura jānāhi,<br>
<span class="var" title="bheruvamhā (bj, pts1-2)" id="note87">roruvamhā</span> idhāgatan”ti.</p>
<p><a class="sc" id="13"></a>
<a class="pts2" id="pts33"></a>
<a class="ms" id="p_19Pv_293"></a>
<a class="msdiv" id="msdiv269"></a>
“Kiṃsīlo kiṃsamācāro,<br>
roruvasmiṃ pure tuvaṃ;<br>
Kena te brahmacariyena,<br>
puññaṃ pāṇimhi ijjhatī”ti.</p>
<p><a class="sc" id="14"></a>
<a class="ms" id="p_19Pv_294"></a>
<a class="msdiv" id="msdiv270"></a>
“Tunnavāyo pure āsiṃ,<br>
roruvasmiṃ tadā ahaṃ;<br>
Sukicchavutti kapaṇo,<br>
na me vijjati dātave.</p>
<p><a class="sc" id="15"></a>
<a class="ms" id="p_19Pv_295"></a>
<a class="msdiv" id="msdiv271"></a>
<span class="var" title="āvesanañca (bj, pts1-2)" id="note88">Nivesanañca</span> me āsi,<br>
asayhassa upantike;<br>
Saddhassa dānapatino,<br>
katapuññassa lajjino.</p>
<p><a class="sc" id="16"></a>
<a class="ms" id="p_19Pv_296"></a>
<a class="msdiv" id="msdiv272"></a>
Tattha yācanakāyanti,<br>
nānāgottā vanibbakā;<br>
Te ca maṃ tattha pucchanti,<br>
asayhassa nivesanaṃ.</p>
<p><a class="sc" id="17"></a>
<a class="ms" id="p_19Pv_297"></a>
<a class="msdiv" id="msdiv273"></a>
Kattha gacchāma bhaddaṃ vo,<br>
kattha dānaṃ padīyati;<br>
Tesāhaṃ puṭṭho akkhāmi,<br>
asayhassa nivesanaṃ.</p>
<p><a class="sc" id="18"></a>
<a class="ms" id="p_19Pv_298"></a>
<a class="msdiv" id="msdiv274"></a>
Paggayha dakkhiṇaṃ bāhuṃ,<br>
ettha gacchatha bhaddaṃ vo;<br>
Ettha dānaṃ padīyati,<br>
asayhassa nivesane.</p>
<p><a class="sc" id="19"></a>
<a class="ms" id="p_19Pv_299"></a>
<a class="msdiv" id="msdiv275"></a>
Tena pāṇi kāmadado,<br>
tena pāṇi madhussavo;<br>
Tena me brahmacariyena,<br>
puññaṃ pāṇimhi ijjhatī”ti.</p>
<p><a class="sc" id="20"></a>
<a class="ms" id="p_19Pv_300"></a>
<a class="msdiv" id="msdiv276"></a>
“Na kira tvaṃ adā dānaṃ,<br>
Sakapāṇīhi kassaci;<br>
Parassa dānaṃ anumodamāno,<br>
Pāṇiṃ paggayha pāvadi.</p>
<p><a class="sc" id="21"></a>
<a class="ms" id="p_19Pv_301"></a>
<a class="msdiv" id="msdiv277"></a>
Tena pāṇi kāmadado,<br>
tena pāṇi madhussavo;<br>
Tena te brahmacariyena,<br>
puññaṃ pāṇimhi ijjhati.</p>
<p><a class="sc" id="22"></a>
<a class="ms" id="p_19Pv_302"></a>
<a class="msdiv" id="msdiv278"></a>
Yo so dānamadā bhante,<br>
pasanno sakapāṇibhi;<br>
So hitvā mānusaṃ dehaṃ,<br>
kiṃ nu so disataṃ gato”ti.</p>
<p><a class="sc" id="23"></a>
<a class="ms" id="p_19Pv_303"></a>
<a class="msdiv" id="msdiv279"></a>
“Nāhaṃ pajānāmi asayhasāhino,<br>
Aṅgīrasassa gatiṃ āgatiṃ vā;<br>
Sutañca me vessavaṇassa santike,<br>
Sakkassa sahabyataṃ gato asayho”ti.</p>
<p><a class="sc" id="24"></a>
<a class="ms" id="p_19Pv_304"></a>
<a class="msdiv" id="msdiv280"></a>
“Alameva kātuṃ kalyāṇaṃ,<br>
dānaṃ dātuṃ yathārahaṃ;<br>
Pāṇiṃ kāmadadaṃ disvā,<br>
ko puññaṃ na karissati.</p>
<p><a class="sc" id="25"></a>
<a class="ms" id="p_19Pv_305"></a>
<a class="msdiv" id="msdiv281"></a>
So hi nūna ito gantvā,<br>
anuppatvāna dvārakaṃ;<br>
Dānaṃ paṭṭha­pa­yissāmi,<br>
yaṃ mamassa sukhāvahaṃ.</p>
<p><a class="sc" id="26"></a>
<a class="ms" id="p_19Pv_306"></a>
<a class="msdiv" id="msdiv282"></a>
Dassāmannañca pānañca,<br>
vattha­se­nāsa­nāni ca;<br>
Papañca udapānañca,<br>
dugge saṅkamanāni cā”ti.</p>
<p><a class="sc" id="27"></a>
<a class="ms" id="p_19Pv_307"></a>
<a class="msdiv" id="msdiv283"></a>
“Kena te aṅgulī <span class="var" title="kuṇṭhā (bj, pts2) | kuṇḍā (s2, s3, pts1)" id="note89">kuṇā</span>,<br>
mukhañca <span class="var" title="kuṇḍalīkataṃ (bj, s2, s3, pts1-2, mr)" id="note90">kuṇalīkataṃ</span>;<br>
Akkhīni ca paggharanti,<br>
kiṃ pāpaṃ pakataṃ tayā”ti.</p>
<p><a class="sc" id="28"></a>
<a class="pts2" id="pts34"></a>
<a class="ms" id="p_19Pv_308"></a>
<a class="msdiv" id="msdiv284"></a>
“Aṅgīrasassa gahapatino,<br>
Saddhassa gharamesino;<br>
Tassāhaṃ dānavissagge,<br>
Dāne adhikato ahuṃ.</p>
<p><a class="sc" id="29"></a>
<a class="ms" id="p_19Pv_309"></a>
<a class="msdiv" id="msdiv285"></a>
Tattha yācanake disvā,<br>
āgate bhojanatthike;<br>
Ekamantaṃ apakkamma,<br>
akāsiṃ kuṇaliṃ mukhaṃ.</p>
<p><a class="sc" id="30"></a>
<a class="ms" id="p_19Pv_310"></a>
<a class="msdiv" id="msdiv286"></a>
Tena me aṅgulī kuṇā,<br>
mukhañca kuṇalīkataṃ;<br>
Akkhīni me paggharanti,<br>
taṃ pāpaṃ pakataṃ mayā”ti.</p>
<p><a class="sc" id="31"></a>
<a class="ms" id="p_19Pv_311"></a>
<a class="msdiv" id="msdiv287"></a>
“Dhammena te kāpurisa,<br>
mukhañca kuṇalīkataṃ;<br>
Akkhīni ca paggharanti,<br>
yaṃ taṃ parassa dānassa;<br>
Akāsi kuṇaliṃ mukhaṃ.</p>
<p><a class="sc" id="32"></a>
<a class="ms" id="p_19Pv_312"></a>
<a class="msdiv" id="msdiv288"></a>
Kathaṃ hi dānaṃ dadamāno,<br>
kareyya parapattiyaṃ;<br>
Annaṃ pānaṃ khādanīyaṃ,<br>
vattha­se­nāsa­nāni ca.</p>
<p><a class="sc" id="33"></a>
<a class="ms" id="p_19Pv_313"></a>
<a class="msdiv" id="msdiv289"></a>
So hi nūna ito gantvā,<br>
anuppatvāna dvārakaṃ;<br>
Dānaṃ paṭṭha­pa­yissāmi,<br>
yaṃ mamassa sukhāvahaṃ.</p>
<p><a class="sc" id="34"></a>
<a class="ms" id="p_19Pv_314"></a>
<a class="msdiv" id="msdiv290"></a>
Dassāmannañca pānañca,<br>
vattha­se­nāsa­nāni ca;<br>
Papañca udapānañca,<br>
dugge saṅkamanāni cā”ti.</p>
<p><a class="sc" id="35"></a>
<a class="ms" id="p_19Pv_315"></a>
<a class="msdiv" id="msdiv291"></a>
Tato hi so nivattitvā,<br>
anuppatvāna dvārakaṃ;<br>
Dānaṃ paṭṭhapayi aṅkuro,<br>
<span class="var" title="yantaṃ assa (s2, s3) | yantamassa (pts1, mr)" id="note91">yaṃtumassa</span> sukhāvahaṃ.</p>
<p><a class="sc" id="36"></a>
<a class="ms" id="p_19Pv_316"></a>
<a class="msdiv" id="msdiv292"></a>
Adā annañca pānañca,<br>
vattha­se­nāsa­nāni ca;<br>
Papañca udapānañca,<br>
vippasannena cetasā.</p>
<p><a class="sc" id="37"></a>
<a class="ms" id="p_19Pv_317"></a>
<a class="msdiv" id="msdiv293"></a>
Ko chāto ko ca tasito,<br>
ko vatthaṃ paridahissati;<br>
Kassa santāni yoggāni,<br>
ito yojentu vāhanaṃ.</p>
<p><a class="sc" id="38"></a>
<a class="ms" id="p_19Pv_318"></a>
<a class="msdiv" id="msdiv294"></a>
Ko chatticchati gandhañca,<br>
ko mālaṃ ko upāhanaṃ;<br>
Itissu tattha ghosenti,<br>
kappakā <span class="var" title="pāṭavā (mr)" id="note92">sūdamāgadhā</span>;<br>
Sadā sāyañca pāto ca,<br>
aṅkurassa nivesane.</p>
<p><a class="sc" id="39"></a>
<a class="ms" id="p_19Pv_319"></a>
<a class="msdiv" id="msdiv295"></a>
“‘Sukhaṃ supati aṅkuro’,<br>
iti jānāti maṃ jano;<br>
Dukkhaṃ supāmi <span class="var" title="sindhuka (s2, s3) | sindhuka (mr)" id="note93">sindhaka</span>,<br>
yaṃ na passāmi yācake.</p>
<p><a class="sc" id="40"></a>
<a class="ms" id="p_19Pv_320"></a>
<a class="msdiv" id="msdiv296"></a>
‘Sukhaṃ supati aṅkuro’,<br>
iti jānāti maṃ jano;<br>
Dukkhaṃ sindhaka supāmi,<br>
appake su vanibbake”ti.</p>
<p><a class="sc" id="41"></a>
<a class="ms" id="p_19Pv_321"></a>
<a class="msdiv" id="msdiv297"></a>
“Sakko ce te varaṃ dajjā,<br>
tāvatiṃ­sā­namissaro;<br>
Kissa sabbassa lokassa,<br>
varamāno varaṃ vare”ti.</p>
<p><a class="sc" id="42"></a>
<a class="ms" id="p_19Pv_322"></a>
<a class="msdiv" id="msdiv298"></a>
“Sakko ce me varaṃ dajjā,<br>
tāvatiṃ­sā­namissaro;<br>
Kāluṭṭhitassa me sato,<br>
sūriyuggamanaṃ pati;<br>
Dibbā bhakkhā pātubhaveyyuṃ,<br>
sīlavanto ca yācakā.</p>
<p><a class="sc" id="43"></a>
<a class="pts2" id="pts35"></a>
<a class="ms" id="p_19Pv_323"></a>
<a class="msdiv" id="msdiv299"></a>
Dadato me na khīyetha,<br>
datvā nānutapeyyahaṃ;<br>
Dadaṃ cittaṃ pasādeyyaṃ,<br>
etaṃ sakkaṃ varaṃ vare”ti.</p>
<p><a class="sc" id="44"></a>
<a class="ms" id="p_19Pv_324"></a>
<a class="msdiv" id="msdiv300"></a>
“Na sabbavittāni pare pavecche,<br>
Dadeyya dānañca dhanañca rakkhe;<br>
Tasmā hi dānā dhanameva seyyo,<br>
Atippadānena kulā na honti.</p>
<p><a class="sc" id="45"></a>
<a class="ms" id="p_19Pv_325"></a>
<a class="msdiv" id="msdiv301"></a>
Adā­namati­dānañca,<br>
Nappasaṃsanti paṇḍitā;<br>
Tasmā hi dānā dhanameva seyyo,<br>
Samena vatteyya sa dhīradhammo”ti.</p>
<p><a class="sc" id="46"></a>
<a class="ms" id="p_19Pv_326"></a>
<a class="msdiv" id="msdiv302"></a>
“Aho vata re ahameva dajjaṃ,<br>
Santo ca maṃ sappurisā bhajeyyuṃ;<br>
Meghova ninnāni <span class="var" title="ninnā­nabhi­pūra­yanto (bj, pts2) | ninnāni hi pūrayanto (s2, s3, pts1)" id="note94">paripūrayanto</span>,<br>
Santappaye sabba­vanib­bakā­naṃ.</p>
<p><a class="sc" id="47"></a>
<a class="ms" id="p_19Pv_327"></a>
<a class="msdiv" id="msdiv303"></a>
Yassa yācanake disvā,<br>
mukhavaṇṇo pasīdati;<br>
Datvā attamano hoti,<br>
taṃ gharaṃ vasato sukhaṃ.</p>
<p><a class="sc" id="48"></a>
<a class="ms" id="p_19Pv_328"></a>
<a class="msdiv" id="msdiv304"></a>
Yassa yācanake disvā,<br>
mukhavaṇṇo pasīdati;<br>
Datvā attamano hoti,<br>
esā yaññassa sampadā.</p>
<p><span class="cross" title="^an6.37#1 [37. Chaḷaṅ­ga­dāna­sutta]" id="note95">^</span>
<a class="sc" id="49"></a>
<a class="ms" id="p_19Pv_329"></a>
<a class="msdiv" id="msdiv305"></a>
Pubbeva dānā sumano,<br>
dadaṃ cittaṃ pasādaye;<br>
Datvā attamano hoti,<br>
esā yaññassa sampadā”ti.</p>
<p><a class="sc" id="50"></a>
<a class="ms" id="p_19Pv_330"></a>
<a class="msdiv" id="msdiv306"></a>
Saṭṭhi vāhasahassāni,<br>
aṅkurassa nivesane;<br>
Bhojanaṃ dīyate niccaṃ,<br>
<span class="var" title="yaññapekkhassa (bj)" id="note96">puññapekkhassa</span> jantuno.</p>
<p><a class="sc" id="51"></a>
<a class="ms" id="p_19Pv_331"></a>
<a class="msdiv" id="msdiv307"></a>
<span class="var" title="tisahassāni sūdā hi (bj, pts2) | tisahassāni sūdāni (s2, s3, mr) | janā tisahassā sūdā (pts1)" id="note97">Tisahassāni sūdāni hi</span>,<br>
āmutta­maṇi­kuṇḍalā;<br>
Aṅkuraṃ upajīvanti,<br>
dāne yaññassa <span class="var" title="vyāvaṭā (bj, pts2) | pāvaṭā (s2, s3, pts1)" id="note98">vāvaṭā</span>.</p>
<p><a class="sc" id="52"></a>
<a class="ms" id="p_19Pv_332"></a>
<a class="msdiv" id="msdiv308"></a>
Saṭṭhi purisa­sahas­sāni,<br>
āmutta­maṇi­kuṇḍalā;<br>
Aṅkurassa mahādāne,<br>
kaṭṭhaṃ phālenti māṇavā.</p>
<p><a class="sc" id="53"></a>
<a class="ms" id="p_19Pv_333"></a>
<a class="msdiv" id="msdiv309"></a>
Soḷasit­thi­sahas­sāni,<br>
sab­bā­laṅkā­ra­bhū­sitā;<br>
Aṅkurassa mahādāne,<br>
vidhā piṇḍenti nāriyo.</p>
<p><a class="sc" id="54"></a>
<a class="ms" id="p_19Pv_334"></a>
<a class="msdiv" id="msdiv310"></a>
Soḷasit­thi­sahas­sāni,<br>
sab­bā­laṅkā­ra­bhū­sitā;<br>
Aṅkurassa mahādāne,<br>
dabbigāhā upaṭṭhitā.</p>
<p><a class="sc" id="55"></a>
<a class="ms" id="p_19Pv_335"></a>
<a class="msdiv" id="msdiv311"></a>
Bahuṃ bahūnaṃ pādāsi,<br>
ciraṃ pādāsi khattiyo;<br>
Sakkaccañca sahatthā ca,<br>
cittīkatvā punappunaṃ.</p>
<p><a class="sc" id="56"></a>
<a class="ms" id="p_19Pv_336"></a>
<a class="msdiv" id="msdiv312"></a>
Bahū māse ca pakkhe ca,<br>
utu­saṃ­vaccha­rāni ca;<br>
Mahādānaṃ pavattesi,<br>
aṅkuro dīghamantaraṃ.</p>
<p><a class="sc" id="57"></a>
<a class="pts2" id="pts36"></a>
<a class="ms" id="p_19Pv_337"></a>
<a class="msdiv" id="msdiv313"></a>
Evaṃ datvā yajitvā ca,<br>
aṅkuro dīghamantaraṃ;<br>
So hitvā mānusaṃ dehaṃ,<br>
tāvatiṃsūpago ahu.</p>
<p><a class="sc" id="58"></a>
<a class="ms" id="p_19Pv_338"></a>
<a class="msdiv" id="msdiv314"></a>
Kaṭac­chu­bhik­khaṃ datvāna,<br>
anuruddhassa indako;<br>
So hitvā mānusaṃ dehaṃ,<br>
tāvatiṃsūpago ahu.</p>
<p><a class="sc" id="59"></a>
<a class="ms" id="p_19Pv_339"></a>
<a class="msdiv" id="msdiv315"></a>
Dasahi ṭhānehi aṅkuraṃ,<br>
indako atirocati;<br>
Rūpe sadde rase gandhe,<br>
phoṭṭhabbe ca manorame.</p>
<p><a class="sc" id="60"></a>
<a class="ms" id="p_19Pv_340"></a>
<a class="msdiv" id="msdiv316"></a>
Āyunā yasasā ceva,<br>
vaṇṇena ca sukhena ca;<br>
Ādhipaccena aṅkuraṃ,<br>
indako atirocati.</p>
</blockquote>
<p><a class="sc" id="61"></a>
<a class="ms" id="p_19Pv_341"></a>
<span class="var" title="mahādānaṃ tayā dinnaṃ," id="note99">()</span></p>
<blockquote class="gatha">
<p><a class="sc" id="62"></a>
<a class="ms" id="p_19Pv_342"></a>
<a class="msdiv" id="msdiv317"></a>
Tāvatiṃse yadā buddho,<br>
silāyaṃ paṇḍukambale;<br>
Pāric­chatta­ka­mūlamhi,<br>
vihāsi purisuttamo.</p>
<p><a class="sc" id="63"></a>
<a class="ms" id="p_19Pv_343"></a>
<a class="msdiv" id="msdiv318"></a>
Dasasu lokadhātūsu,<br>
sannipatitvāna devatā;<br>
Payirupāsanti sambuddhaṃ,<br>
vasantaṃ nagamuddhani.</p>
<p><a class="sc" id="64"></a>
<a class="ms" id="p_19Pv_344"></a>
<a class="msdiv" id="msdiv319"></a>
Na koci devo vaṇṇena,<br>
sambuddhaṃ atirocati;<br>
Sabbe deve <span class="var" title="adhigayha (bj, pts1-2) | atiggayha (mr)" id="note100">atikkamma</span>,<br>
sambuddhova virocati.</p>
<p><a class="sc" id="65"></a>
<a class="ms" id="p_19Pv_345"></a>
<a class="msdiv" id="msdiv320"></a>
Yojanāni dasa dve ca,<br>
aṅkuroyaṃ tadā ahu;<br>
<span class="var" title="avidūre ca buddhassa (pts1) | avidūre sambuddhassa (pts2, mr)" id="note101">Avidūreva buddhassa</span>,<br>
indako atirocati.</p>
<p><a class="sc" id="66"></a>
<a class="ms" id="p_19Pv_346"></a>
<a class="msdiv" id="msdiv321"></a>
Oloketvāna sambuddho,<br>
Aṅkurañcāpi indakaṃ;<br>
Dakkhiṇeyyaṃ <span class="var" title="pabhāvento (bj, pts1-2)" id="note102">sambhāvento</span>,<br>
Idaṃ vacanamabravi.</p>
<p><a class="sc" id="67"></a>
<a class="ms" id="p_19Pv_347"></a>
<a class="msdiv" id="msdiv322"></a>
“Mahādānaṃ tayā dinnaṃ,<br>
<span class="var" title="aṅkuro (bj)" id="note103">aṅkura</span> dīghamantaraṃ;<br>
<span class="var" title="suvidūre (mr)" id="note104">Atidūre</span> nisinnosi,<br>
āgaccha mama santike”ti.</p>
<p><a class="sc" id="68"></a>
<a class="ms" id="p_19Pv_348"></a>
<a class="msdiv" id="msdiv323"></a>
Codito bhāvitattena,<br>
aṅkuro idamabravi;<br>
“Kiṃ mayhaṃ tena dānena,<br>
dakkhiṇeyyena suññataṃ.</p>
<p><a class="sc" id="69"></a>
<a class="ms" id="p_19Pv_349"></a>
<a class="msdiv" id="msdiv324"></a>
Ayaṃ so indako yakkho,<br>
dajjā dānaṃ parittakaṃ;<br>
Atirocati amhehi,<br>
cando tāragaṇe yathā”ti.</p>
<p><a class="sc" id="70"></a>
<a class="ms" id="p_19Pv_350"></a>
<a class="msdiv" id="msdiv325"></a>
“Ujjaṅgale yathā khette,<br>
bījaṃ bahumpi ropitaṃ;<br>
Na vipulaphalaṃ hoti,<br>
napi toseti kassakaṃ.</p>
<p><a class="sc" id="71"></a>
<a class="ms" id="p_19Pv_351"></a>
<a class="msdiv" id="msdiv326"></a>
Tatheva dānaṃ bahukaṃ,<br>
dussīlesu patiṭṭhitaṃ;<br>
Na vipulaphalaṃ hoti,<br>
napi toseti dāyakaṃ.</p>
<p><a class="sc" id="72"></a>
<a class="ms" id="p_19Pv_352"></a>
<a class="msdiv" id="msdiv327"></a>
Yathāpi bhaddake khette,<br>
bījaṃ appampi ropitaṃ;<br>
Sammā dhāraṃ pavecchante,<br>
phalaṃ toseti kassakaṃ.</p>
<p><a class="sc" id="73"></a>
<a class="ms" id="p_19Pv_353"></a>
<a class="msdiv" id="msdiv328"></a>
Tatheva sīlavantesu,<br>
guṇavantesu tādisu;<br>
Appakampi kataṃ kāraṃ,<br>
puññaṃ hoti mahapphalan”ti.</p>
<p><a class="sc" id="74"></a>
<a class="pts2" id="pts37"></a>
<a class="ms" id="p_19Pv_354"></a>
<a class="msdiv" id="msdiv329"></a>
Viceyya dānaṃ dātabbaṃ,<br>
yattha dinnaṃ mahapphalaṃ;<br>
Viceyya dānaṃ datvāna,<br>
saggaṃ gacchanti dāyakā.</p>
<p><a class="sc" id="75"></a>
<a class="ms" id="p_19Pv_355"></a>
<a class="msdiv" id="msdiv330"></a>
Viceyya dānaṃ suga­tap­pasat­thaṃ,<br>
Ye dakkhiṇeyyā idha jīvaloke;<br>
Etesu dinnāni mahapphalāni,<br>
Bījāni vuttāni yathā sukhetteti.</p>
</blockquote>
<p class="endsutta">
<a class="sc" id="76"></a>
<a class="ms" id="p_19Pv_356"></a>
Aṅkura­peta­vatthu navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</aside>
</section>
</div>
</body>
</html>