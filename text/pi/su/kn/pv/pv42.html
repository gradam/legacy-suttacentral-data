<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv42">
<article>
<div class="hgroup">
<p class="division">Petavatthu</p>
<p>Mahāvagga</p>
<h1>Rājaputtapetavatthu</h1>
</div>
<blockquote class="gatha">
<p>
<a class="msdiv" id="msdiv753"></a>
<a class="ms" id="p_19Pv_807"></a>
<a class="sc" id="1"></a>
Pubbe katānaṃ kammānaṃ,<br>
vipāko mathaye manaṃ;<br>
Rūpe sadde rase gandhe,<br>
phoṭṭhabbe ca manorame.<br>
</p>
<p>
<a class="msdiv" id="msdiv754"></a>
<a class="ms" id="p_19Pv_808"></a>
<a class="sc" id="2"></a>
Naccaṃ gītaṃ ratiṃ khiḍḍaṃ,<br>
anubhutvā anappakaṃ;<br>
Uyyāne paricaritvā,<br>
pavisanto giribbajaṃ.<br>
</p>
<p>
<a class="msdiv" id="msdiv755"></a>
<a class="ms" id="p_19Pv_809"></a>
<a class="sc" id="3"></a>
Isiṃ sunetta maddakkhi,<br>
attadantaṃ samāhitaṃ;<br>
Appicchaṃ hirisampannaṃ,<br>
uñche pattagate rataṃ.<br>
</p>
<p>
<a class="msdiv" id="msdiv756"></a>
<a class="ms" id="p_19Pv_810"></a>
<a class="sc" id="4"></a>
Hatthikkhandhato oruyha,<br>
laddhā bhanteti cābravi;<br>
Tassa pattaṃ gahetvāna,<br>
uccaṃ paggayha khattiyo.<br>
</p>
<p>
<a class="msdiv" id="msdiv757"></a>
<a class="ms" id="p_19Pv_811"></a>
<a class="sc" id="5"></a>
Thaṇḍile pattaṃ bhinditvā,<br>
hasamāno apakkami;<br>
“Rañño kitavassāhaṃ putto,<br>
kiṃ maṃ bhikkhu karissasi”.<br>
</p>
<p>
<a class="msdiv" id="msdiv758"></a>
<a class="ms" id="p_19Pv_812"></a>
<a class="sc" id="6"></a>
Tassa kammassa pharusassa,<br>
vipāko kaṭuko ahu;<br>
Yaṃ rājaputto vedesi,<br>
nirayamhi samappito.<br>
</p>
<p>
<a class="msdiv" id="msdiv759"></a>
<a class="ms" id="p_19Pv_813"></a>
<a class="sc" id="7"></a>
Chaḷeva caturāsīti,<br>
vassāni navutāni ca;<br>
Bhusaṃ dukkhaṃ nigacchittho,<br>
niraye katakibbiso.<br>
</p>
<p>
<a class="msdiv" id="msdiv760"></a>
<a class="ms" id="p_19Pv_814"></a>
<a class="sc" id="8"></a>
Uttānopi ca paccittha,<br>
nikujjo vāmadakkhiṇo;<br>
Uddhampādo ṭhito ceva,<br>
ciraṃ bālo apaccatha.<br>
</p>
<p>
<a class="msdiv" id="msdiv761"></a>
<a class="ms" id="p_19Pv_815"></a>
<a class="sc" id="9"></a>
Bahūni vassasahassāni,<br>
pūgāni nahutāni ca;<br>
Bhusaṃ dukkhaṃ nigacchittho,<br>
niraye katakibbiso.<br>
</p>
<p>
<a class="msdiv" id="msdiv762"></a>
<a class="ms" id="p_19Pv_816"></a>
<a class="sc" id="10"></a>
Etādisaṃ kho kaṭukaṃ,<br>
appaduṭṭhappadosinaṃ;<br>
Paccanti pāpakammantā,<br>
isimāsajja subbataṃ.<br>
</p>
<p>
<a class="msdiv" id="msdiv763"></a>
<a class="ms" id="p_19Pv_817"></a>
<a class="sc" id="11"></a>
So tattha bahuvassāni,<br>
vedayitvā bahuṃ dukhaṃ;<br>
Khuppipāsahato nāma,<br>
peto āsi tato cuto.<br>
</p>
<p>
<a class="msdiv" id="msdiv764"></a>
<a class="ms" id="p_19Pv_818"></a>
<a class="sc" id="12"></a>
Etamādīnavaṃ ñatvā,<br>
issaramadasambhavaṃ;<br>
Pahāya issaramadaṃ,<br>
nivātamanuvattaye.<br>
</p>
<p>
<a class="msdiv" id="msdiv765"></a>
<a class="ms" id="p_19Pv_819"></a>
<a class="sc" id="13"></a>
Diṭṭheva dhamme pāsaṃso,<br>
yo buddhesu sagāravo;<br>
Kāyassa bhedā sappañño,<br>
saggaṃ so upapajjatīti.<br>
</p>
</blockquote>
<p class="endsutta">
<a class="ms" id="p_19Pv_820"></a>
<a class="sc" id="14"></a>
Rājaputtapetavatthu sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>