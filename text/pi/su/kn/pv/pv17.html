<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv17">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>Maṭṭhakuṇḍalīpetavatthu</h1>
</div>
<blockquote class="gatha">
<p>
<a class="msdiv" id="msdiv186"></a>
<a class="ms" id="p_19Pv_206"></a>
<a class="sc" id="1"></a>
“Alaṅkato maṭṭhakuṇḍalī,<br>
Māladhārī haricandanussado;<br>
Bāhā paggayha kandasi,<br>
Vanamajjhe kiṃ dukkhito tuvan”ti.<br>
</p>
<p>
<a class="msdiv" id="msdiv187"></a>
<a class="ms" id="p_19Pv_207"></a>
<a class="sc" id="2"></a>
“Sovaṇṇamayo pabhassaro,<br>
Uppanno rathapañjaro mama;<br>
Tassa cakkayugaṃ na vindāmi,<br>
Tena dukkhena jahāmi jīvitan”ti.<br>
</p>
<p>
<a class="msdiv" id="msdiv188"></a>
<a class="ms" id="p_19Pv_208"></a>
<a class="sc" id="3"></a>
“Sovaṇṇamayaṃ maṇimayaṃ,<br>
Lohitakamayaṃ atha rūpiyamayaṃ;<br>
Ācikkha me bhaddamāṇava,<br>
Cakkayugaṃ paṭipādayāmi te”ti.<br>
</p>
<p>
<a class="msdiv" id="msdiv189"></a>
<a class="ms" id="p_19Pv_209"></a>
<a class="sc" id="4"></a>
So māṇavo tassa pāvadi,<br>
“Candasūriyā ubhayettha dissare;<br>
Sovaṇṇamayo ratho mama,<br>
Tena cakkayugena sobhatī”ti.<br>
</p>
<p>
<a class="msdiv" id="msdiv190"></a>
<a class="ms" id="p_19Pv_210"></a>
<a class="sc" id="5"></a>
“Bālo kho tvaṃ asi māṇava,<br>
Yo tvaṃ patthayase apatthiyaṃ;<br>
Maññāmi tuvaṃ marissasi,<br>
Na hi tvaṃ lacchasi candasūriye”ti.<br>
</p>
<p>
<a class="msdiv" id="msdiv191"></a>
<a class="ms" id="p_19Pv_211"></a>
<a class="sc" id="6"></a>
“Gamanāgamanampi dissati,<br>
Vaṇṇadhātu ubhayattha vīthiyā;<br>
Peto kālakato na dissati,<br>
Ko nidha kandataṃ bālyataro”ti.<br>
</p>
<p>
<a class="msdiv" id="msdiv192"></a>
<a class="ms" id="p_19Pv_212"></a>
<a class="sc" id="7"></a>
“Saccaṃ kho vadesi māṇava,<br>
Ahameva kandataṃ bālyataro;<br>
Candaṃ viya dārako rudaṃ,<br>
Petaṃ kālakatābhipatthayinti.<br>
</p>
<p>
<a class="msdiv" id="msdiv193"></a>
<a class="ms" id="p_19Pv_213"></a>
<a class="sc" id="8"></a>
Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.<br>
</p>
<p>
<a class="msdiv" id="msdiv194"></a>
<a class="ms" id="p_19Pv_214"></a>
<a class="sc" id="9"></a>
Abbahī vata me sallaṃ,<br>
sokaṃ hadayanissitaṃ;<br>
Yo me sokaparetassa,<br>
puttasokaṃ apānudi.<br>
</p>
<p>
<a class="msdiv" id="msdiv195"></a>
<a class="ms" id="p_19Pv_215"></a>
<a class="sc" id="10"></a>
Svāhaṃ abbūḷhasallosmi,<br>
sītibhūtosmi nibbuto;<br>
Na socāmi na rodāmi,<br>
tava sutvāna māṇavā”ti.<br>
</p>
<p>
<a class="msdiv" id="msdiv196"></a>
<a class="ms" id="p_19Pv_216"></a>
<a class="sc" id="11"></a>
“Devatā nusi gandhabbo,<br>
adu sakko purindado;<br>
Ko vā tvaṃ kassa vā putto,<br>
kathaṃ jānemu taṃ mayan”ti.<br>
</p>
<p>
<a class="msdiv" id="msdiv197"></a>
<a class="ms" id="p_19Pv_217"></a>
<a class="sc" id="12"></a>
“Yañca kandasi yañca rodasi,<br>
Puttaṃ āḷāhane sayaṃ dahitvā;<br>
Svāhaṃ kusalaṃ karitvā kammaṃ,<br>
Tidasānaṃ sahabyataṃ gato”ti.<br>
</p>
<p>
<a class="msdiv" id="msdiv198"></a>
<a class="ms" id="p_19Pv_218"></a>
<a class="sc" id="13"></a>
“Appaṃ vā bahuṃ vā nāddasāma,<br>
Dānaṃ dadantassa sake agāre;<br>
Uposathakammaṃ vā tādisaṃ,<br>
Kena kammena gatosi devalokan”ti.<br>
</p>
<p>
<a class="msdiv" id="msdiv199"></a>
<a class="ms" id="p_19Pv_219"></a>
<a class="sc" id="14"></a>
“Ābādhikohaṃ dukkhito gilāno,<br>
Āturarūpomhi sake nivesane;<br>
Buddhaṃ vigatarajaṃ vitiṇṇakaṅkhaṃ,<br>
Addakkhiṃ sugataṃ anomapaññaṃ.<br>
</p>
<p>
<a class="msdiv" id="msdiv200"></a>
<a class="ms" id="p_19Pv_220"></a>
<a class="sc" id="15"></a>
Svāhaṃ muditamano pasannacitto,<br>
Añjaliṃ akariṃ tathāgatassa;<br>
Tāhaṃ kusalaṃ karitvāna kammaṃ,<br>
Tidasānaṃ sahabyataṃ gato”ti.<br>
</p>
<p>
<a class="msdiv" id="msdiv201"></a>
<a class="ms" id="p_19Pv_221"></a>
<a class="sc" id="16"></a>
“Acchariyaṃ vata abbhutaṃ vata,<br>
Añjalikammassa ayamīdiso vipāko;<br>
Ahampi muditamano pasannacitto,<br>
Ajjeva buddhaṃ saraṇaṃ vajāmī”ti.<br>
</p>
<p>
<a class="msdiv" id="msdiv202"></a>
<a class="ms" id="p_19Pv_222"></a>
<a class="sc" id="17"></a>
“Ajjeva buddhaṃ saraṇaṃ vajāhi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇḍaphullāni samādiyassu.<br>
</p>
<p>
<a class="msdiv" id="msdiv203"></a>
<a class="ms" id="p_19Pv_223"></a>
<a class="sc" id="18"></a>
Pāṇātipātā viramassu khippaṃ,<br>
Loke adinnaṃ parivajjayassu;<br>
Amajjapo mā ca musā bhaṇāhi,<br>
Sakena dārena ca hohi tuṭṭho”ti.<br>
</p>
<p>
<a class="msdiv" id="msdiv204"></a>
<a class="ms" id="p_19Pv_224"></a>
<a class="sc" id="19"></a>
“Atthakāmosi me yakkha,<br>
hitakāmosi devate;<br>
Karomi tuyhaṃ vacanaṃ,<br>
tvaṃsi ācariyo mamāti.<br>
</p>
<p>
<a class="msdiv" id="msdiv205"></a>
<a class="ms" id="p_19Pv_225"></a>
<a class="sc" id="20"></a>
Upemi saraṇaṃ buddhaṃ,<br>
dhammañcāpi anuttaraṃ;<br>
Saṃghañca naradevassa,<br>
gacchāmi saraṇaṃ ahaṃ.<br>
</p>
<p>
<a class="msdiv" id="msdiv206"></a>
<a class="ms" id="p_19Pv_226"></a>
<a class="sc" id="21"></a>
Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho”ti.<br>
</p>
</blockquote>
<p class="endsutta">
<a class="ms" id="p_19Pv_227"></a>
<a class="sc" id="22"></a>
Maṭṭhakuṇḍalīpetavatthu pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>