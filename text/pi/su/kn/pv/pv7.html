<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv7">
<article>
<div class="hgroup">
<p class="division">Petavatthu</p>
<p>Uragavagga</p>
<h1>Sattaputtakhādapetivatthu</h1>
</div>
<blockquote class="gatha">
<p>
<a class="msdiv" id="msdiv35"></a>
<a class="ms" id="p_19Pv_42"></a>
<a class="sc" id="1"></a>
“Naggā dubbaṇṇarūpāsi,<br>
duggandhā pūti vāyasi;<br>
Makkhikāhi parikiṇṇā,<br>
kā nu tvaṃ idha tiṭṭhasī”ti.<br>
</p>
<p>
<a class="msdiv" id="msdiv36"></a>
<a class="ms" id="p_19Pv_43"></a>
<a class="sc" id="2"></a>
“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.<br>
</p>
<p>
<a class="msdiv" id="msdiv37"></a>
<a class="ms" id="p_19Pv_44"></a>
<a class="sc" id="3"></a>
Kālena satta puttāni,<br>
sāyaṃ satta punāpare;<br>
Vijāyitvāna khādāmi,<br>
tepi nā honti me alaṃ.<br>
</p>
<p>
<a class="msdiv" id="msdiv38"></a>
<a class="ms" id="p_19Pv_45"></a>
<a class="sc" id="4"></a>
Pariḍayhati dhūmāyati,<br>
khudāya hadayaṃ mama;<br>
Nibbutiṃ nādhigacchāmi,<br>
aggidaḍḍhāva ātape”ti.<br>
</p>
<p>
<a class="msdiv" id="msdiv39"></a>
<a class="ms" id="p_19Pv_46"></a>
<a class="sc" id="5"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
puttamaṃsāni khādasī”ti.<br>
</p>
<p>
<a class="msdiv" id="msdiv40"></a>
<a class="ms" id="p_19Pv_47"></a>
<a class="sc" id="6"></a>
“Ahū mayhaṃ duve puttā,<br>
ubho sampattayobbanā;<br>
Sāhaṃ puttabalūpetā,<br>
sāmikaṃ atimaññisaṃ.<br>
</p>
<p>
<a class="msdiv" id="msdiv41"></a>
<a class="ms" id="p_19Pv_48"></a>
<a class="sc" id="7"></a>
Tato me sāmiko kuddho,<br>
sapatiṃ mayhamānayi;<br>
Sā ca gabbhaṃ alabhittha,<br>
tassā pāpaṃ acetayiṃ.<br>
</p>
<p>
<a class="msdiv" id="msdiv42"></a>
<a class="ms" id="p_19Pv_49"></a>
<a class="sc" id="8"></a>
Sāhaṃ paduṭṭhamanasā,<br>
akariṃ gabbhapātanaṃ;<br>
Tassā temāsiko gabbho,<br>
pūtilohitako pati.<br>
</p>
<p>
<a class="msdiv" id="msdiv43"></a>
<a class="ms" id="p_19Pv_50"></a>
<a class="sc" id="9"></a>
Tadassā mātā kupitā,<br>
mayhaṃ ñātī samānayi;<br>
Sapathañca maṃ kāresi,<br>
paribhāsāpayī ca maṃ.<br>
</p>
<p>
<a class="msdiv" id="msdiv44"></a>
<a class="ms" id="p_19Pv_51"></a>
<a class="sc" id="10"></a>
Sāhaṃ ghorañca sapathaṃ,<br>
musāvādaṃ abhāsisaṃ;<br>
‘Puttamaṃsāni khādāmi,<br>
sace taṃ pakataṃ mayā’.<br>
</p>
<p>
<a class="msdiv" id="msdiv45"></a>
<a class="ms" id="p_19Pv_52"></a>
<a class="sc" id="11"></a>
Tassa kammassa vipākena,<br>
musāvādassa cūbhayaṃ;<br>
Puttamaṃsāni khādāmi,<br>
pubbalohitamakkhitā”ti.<br>
</p>
</blockquote>
<p class="endsutta">
<a class="ms" id="p_19Pv_53"></a>
<a class="sc" id="12"></a>
Sattaputtakhādapetivatthu sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>