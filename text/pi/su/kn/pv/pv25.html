<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv25">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>Ubbaripetavatthu</h1>
</div>
<blockquote class="gatha">
<p>
<a class="msdiv" id="msdiv368"></a>
<a class="ms" id="p_19Pv_397"></a>
<a class="sc" id="1"></a>
Ahu rājā brahmadatto,<br>
pañcālānaṃ rathesabho;<br>
Ahorattānamaccayā,<br>
rājā kālamakrubbatha.<br>
</p>
<p>
<a class="msdiv" id="msdiv369"></a>
<a class="ms" id="p_19Pv_398"></a>
<a class="sc" id="2"></a>
Tassa āḷāhanaṃ gantvā,<br>
bhariyā kandati ubbarī;<br>
Brahmadattaṃ apassantī,<br>
brahmadattāti kandati.<br>
</p>
<p>
<a class="msdiv" id="msdiv370"></a>
<a class="ms" id="p_19Pv_399"></a>
<a class="sc" id="3"></a>
Isi ca tattha āgacchi,<br>
sampannacaraṇo muni;<br>
So ca tattha apucchittha,<br>
ye tattha susamāgatā.<br>
</p>
<p>
<a class="msdiv" id="msdiv371"></a>
<a class="ms" id="p_19Pv_400"></a>
<a class="sc" id="4"></a>
“Kassa idaṃ āḷāhanaṃ,<br>
nānāgandhasameritaṃ;<br>
Kassāyaṃ kandati bhariyā,<br>
ito dūragataṃ patiṃ;<br>
Brahmadattaṃ apassantī,<br>
‘brahmadattā’ti kandati”.<br>
</p>
<p>
<a class="msdiv" id="msdiv372"></a>
<a class="ms" id="p_19Pv_401"></a>
<a class="sc" id="5"></a>
Te ca tattha viyākaṃsu,<br>
ye tattha susamāgatā;<br>
“Brahmadattassa bhadante,<br>
brahmadattassa mārisa.<br>
</p>
<p>
<a class="msdiv" id="msdiv373"></a>
<a class="ms" id="p_19Pv_402"></a>
<a class="sc" id="6"></a>
Tassa idaṃ āḷāhanaṃ,<br>
nānāgandhasameritaṃ;<br>
Tassāyaṃ kandati bhariyā,<br>
ito dūragataṃ patiṃ;<br>
Brahmadattaṃ apassantī,<br>
‘brahmadattā’ti kandati”.<br>
</p>
<p>
<a class="msdiv" id="msdiv374"></a>
<a class="ms" id="p_19Pv_403"></a>
<a class="sc" id="7"></a>
“Chaḷāsītisahassāni,<br>
brahmadattassanāmakā;<br>
Imasmiṃ āḷāhane daḍḍhā,<br>
tesaṃ kamanusocasī”ti.<br>
</p>
<p>
<a class="msdiv" id="msdiv375"></a>
<a class="ms" id="p_19Pv_404"></a>
<a class="sc" id="8"></a>
“Yo rājā cūḷanīputto,<br>
pañcālānaṃ rathesabho;<br>
Taṃ bhante anusocāmi,<br>
bhattāraṃ sabbakāmadan”ti.<br>
</p>
<p>
<a class="msdiv" id="msdiv376"></a>
<a class="ms" id="p_19Pv_405"></a>
<a class="sc" id="9"></a>
“Sabbe vāhesuṃ rājāno,<br>
brahmadattassanāmakā;<br>
Sabbeva cūḷanīputtā,<br>
pañcālānaṃ rathesabhā.<br>
</p>
<p>
<a class="msdiv" id="msdiv377"></a>
<a class="ms" id="p_19Pv_406"></a>
<a class="sc" id="10"></a>
Sabbesaṃ anupubbena,<br>
mahesittamakārayi;<br>
Kasmā purimake hitvā,<br>
pacchimaṃ anusocasī”ti.<br>
</p>
<p>
<a class="msdiv" id="msdiv378"></a>
<a class="ms" id="p_19Pv_407"></a>
<a class="sc" id="11"></a>
“Ātume itthibhūtāya,<br>
dīgharattāya mārisa;<br>
Yassā me itthibhūtāya,<br>
saṃsāre bahubhāsasī”ti.<br>
</p>
<p>
<a class="msdiv" id="msdiv379"></a>
<a class="ms" id="p_19Pv_408"></a>
<a class="sc" id="12"></a>
“Ahu itthī ahu puriso,<br>
pasuyonimpi āgamā;<br>
Evametaṃ atītānaṃ,<br>
pariyanto na dissatī”ti.<br>
</p>
<p>
<a class="msdiv" id="msdiv380"></a>
<a class="ms" id="p_19Pv_409"></a>
<a class="sc" id="13"></a>
“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.<br>
</p>
<p>
<a class="msdiv" id="msdiv381"></a>
<a class="ms" id="p_19Pv_410"></a>
<a class="sc" id="14"></a>
Abbahī vata me sallaṃ,<br>
sokaṃ hadayanissitaṃ;<br>
Yo me sokaparetāya,<br>
patisokaṃ apānudi.<br>
</p>
<p>
<a class="msdiv" id="msdiv382"></a>
<a class="ms" id="p_19Pv_411"></a>
<a class="sc" id="15"></a>
Sāhaṃ abbūḷhasallāsmi,<br>
sītibhūtāsmi nibbutā;<br>
Na socāmi na rodāmi,<br>
tava sutvā mahāmunī”ti.<br>
</p>
<p>
<a class="msdiv" id="msdiv383"></a>
<a class="ms" id="p_19Pv_412"></a>
<a class="sc" id="16"></a>
Tassa taṃ vacanaṃ sutvā,<br>
samaṇassa subhāsitaṃ;<br>
Pattacīvaramādāya,<br>
pabbaji anagāriyaṃ.<br>
</p>
<p>
<a class="msdiv" id="msdiv384"></a>
<a class="ms" id="p_19Pv_413"></a>
<a class="sc" id="17"></a>
Sā ca pabbajitā santā,<br>
agārasmā anagāriyaṃ;<br>
Mettacittaṃ abhāvesi,<br>
brahmalokūpapattiyā.<br>
</p>
<p>
<a class="msdiv" id="msdiv385"></a>
<a class="ms" id="p_19Pv_414"></a>
<a class="sc" id="18"></a>
Gāmā gāmaṃ vicarantī,<br>
nigame rājadhāniyo;<br>
Uruvelā nāma so gāmo,<br>
yattha kālamakrubbatha.<br>
</p>
<p>
<a class="msdiv" id="msdiv386"></a>
<a class="ms" id="p_19Pv_415"></a>
<a class="sc" id="19"></a>
Mettacittaṃ ābhāvetvā,<br>
brahmalokūpapattiyā;<br>
Itthicittaṃ virājetvā,<br>
brahmalokūpagā ahūti.<br>
</p>
</blockquote>
<p class="endsutta">
<a class="ms" id="p_19Pv_416"></a>
<a class="sc" id="20"></a>
Ubbaripetavatthu terasamaṃ.</p>
<p class="endsection">
<a class="ms" id="p_19Pv_417"></a>
<a class="sc" id="21"></a>
Ubbarivaggo dutiyo.</p>
<p class="endsection summary">
<a class="ms" id="p_19Pv_418"></a>
<a class="sc" id="22"></a>
Tassuddānaṃ</p>
<blockquote class="uddanagatha">
<p>
<a class="ms" id="p_19Pv_419"></a>
<a class="sc" id="23"></a>
Mocakaṃ mātā mattā ca,<br>
Nandā kuṇḍalīnā ghaṭo;<br>
Dve seṭṭhī tunnavāyo ca,<br>
Uttara suttakaṇṇa ubbarīti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>