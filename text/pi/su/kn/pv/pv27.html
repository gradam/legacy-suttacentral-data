<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="pv27">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>2 Sāṇavāsītherapetavatthu</h1>
</div>
<blockquote class="gatha">
<p>
<a class="sc" id="1"></a>
<a class="pts" id="pts49"></a>
<a class="ms" id="p_19Pv_442"></a>
<a class="msdiv" id="msdiv408"></a>
Kuṇḍināgariyo thero,<br>
<span class="var" title='[{"eds":["bj"],"var":"sānuvāsi nivāsino "},{"eds":["s2","s3"],"var":"sānavāsinivāsiko "},{"eds":["pts1"],"var":"sānuvāsinivāsano "},{"eds":["pts2"],"var":"sānuvāsinivāsiko "}]'>sāṇavāsinivāsiko</span>;<br>
Poṭṭhapādoti nāmena,<br>
samaṇo bhāvitindriyo.</p>
<p>
<a class="sc" id="2"></a>
<a class="ms" id="p_19Pv_443"></a>
<a class="msdiv" id="msdiv409"></a>
Tassa mātā pitā bhātā,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.</p>
<p>
<a class="sc" id="3"></a>
<a class="ms" id="p_19Pv_444"></a>
<a class="msdiv" id="msdiv410"></a>
Te duggatā sūcikaṭṭā,<br>
kilantā naggino kisā;<br>
<span class="var" title='[{"eds":["s2","s3","mr"],"var":"ottappantā "}]'>Uttasantā</span> <span class="var" title='[{"eds":["bj","pts1","pts2"],"var":"mahātāsā "}]'>mahattāsā</span>,<br>
na dassenti <span class="var" title='[{"eds":["mr"],"var":"kuruddino "}]'>kurūrino</span>.</p>
<p>
<a class="sc" id="4"></a>
<a class="ms" id="p_19Pv_445"></a>
<a class="msdiv" id="msdiv411"></a>
Tassa bhātā vitaritvā,<br>
naggo ekapathekako;<br>
Catukuṇḍiko bhavitvāna,<br>
therassa dassayītumaṃ.</p>
<p>
<a class="sc" id="5"></a>
<a class="ms" id="p_19Pv_446"></a>
<a class="msdiv" id="msdiv412"></a>
Thero cāmanasikatvā,<br>
tuṇhībhūto atikkami;<br>
So ca viññāpayī theraṃ,<br>
“bhātā petagato ahaṃ.</p>
<p>
<a class="sc" id="6"></a>
<a class="pts" id="pts50"></a>
<a class="ms" id="p_19Pv_447"></a>
<a class="msdiv" id="msdiv413"></a>
Mātā pitā ca te bhante,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.</p>
<p>
<a class="sc" id="7"></a>
<a class="ms" id="p_19Pv_448"></a>
<a class="msdiv" id="msdiv414"></a>
Te duggatā sūcikaṭṭā,<br>
kilantā naggino kisā;<br>
Uttasantā mahattāsā,<br>
na dassenti kurūrino.</p>
<p>
<a class="sc" id="8"></a>
<a class="ms" id="p_19Pv_449"></a>
<a class="msdiv" id="msdiv415"></a>
Anukampassu kāruṇiko,<br>
datvā anvādisāhi no;<br>
Tava dinnena dānena,<br>
yāpessanti kurūrino”ti.</p>
<p>
<a class="sc" id="9"></a>
<a class="ms" id="p_19Pv_450"></a>
<a class="msdiv" id="msdiv416"></a>
Thero caritvā piṇḍāya,<br>
bhikkhū aññe ca dvādasa;<br>
Ekajjhaṃ sannipatiṃsu,<br>
bhattavissaggakāraṇā.</p>
<p>
<a class="sc" id="10"></a>
<a class="ms" id="p_19Pv_451"></a>
<a class="msdiv" id="msdiv417"></a>
Thero sabbeva te āha,<br>
“yathāladdhaṃ dadātha me;<br>
Saṃghabhattaṃ karissāmi,<br>
anukampāya ñātinaṃ”.</p>
<p>
<a class="sc" id="11"></a>
<a class="ms" id="p_19Pv_452"></a>
<a class="msdiv" id="msdiv418"></a>
Niyyādayiṃsu therassa,<br>
thero saṃghaṃ nimantayi;<br>
Datvā anvādisi thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p>
<a class="sc" id="12"></a>
<a class="ms" id="p_19Pv_453"></a>
<a class="msdiv" id="msdiv419"></a>
Samanantarānuddiṭṭhe,<br>
bhojanaṃ udapajjatha;<br>
Suciṃ paṇītaṃ sampannaṃ,<br>
anekarasabyañjanaṃ.</p>
<p>
<a class="sc" id="13"></a>
<a class="ms" id="p_19Pv_454"></a>
<a class="msdiv" id="msdiv420"></a>
Tato <span class="var" title='[{"eds":["bj","mr"],"var":"uddisayī "},{"eds":["s2","s3","pts1","pts2","mr"],"var":"uddissati "}]'>uddassayī</span> bhātā,<br>
vaṇṇavā balavā sukhī;<br>
“Pahūtaṃ bhojanaṃ bhante,<br>
passa naggāmhase mayaṃ;<br>
Tathā bhante parakkama,<br>
yathā vatthaṃ labhāmase”ti.</p>
<p>
<a class="sc" id="14"></a>
<a class="ms" id="p_19Pv_455"></a>
<a class="msdiv" id="msdiv421"></a>
Thero saṅkārakūṭamhā,<br>
uccinitvāna nantake;<br>
Pilotikaṃ paṭaṃ katvā,<br>
saṃghe cātuddise adā.</p>
<p>
<a class="sc" id="15"></a>
<a class="ms" id="p_19Pv_456"></a>
<a class="msdiv" id="msdiv422"></a>
Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p>
<a class="sc" id="16"></a>
<a class="ms" id="p_19Pv_457"></a>
<a class="msdiv" id="msdiv423"></a>
Samanantarānuddiṭṭhe,<br>
vatthāni udapajjisuṃ;<br>
Tato suvatthavasano,<br>
therassa dassayītumaṃ.</p>
<p>
<a class="sc" id="17"></a>
<a class="ms" id="p_19Pv_458"></a>
<a class="msdiv" id="msdiv424"></a>
“Yāvatā nandarājassa,<br>
vijitasmiṃ paṭicchadā;<br>
Tato bahutarā bhante,<br>
vatthānacchādanāni no.</p>
<p>
<a class="sc" id="18"></a>
<a class="ms" id="p_19Pv_459"></a>
<a class="msdiv" id="msdiv425"></a>
Koseyyakambalīyāni,<br>
khoma kappāsikāni ca;<br>
Vipulā ca mahagghā ca,<br>
tepākāsevalambare.</p>
<p>
<a class="sc" id="19"></a>
<a class="ms" id="p_19Pv_460"></a>
<a class="msdiv" id="msdiv426"></a>
Te mayaṃ paridahāma,<br>
yaṃ yaṃ hi manaso piyaṃ;<br>
Tathā bhante parakkama,<br>
yathā gehaṃ labhāmase”ti.</p>
<p>
<a class="sc" id="20"></a>
<a class="ms" id="p_19Pv_461"></a>
<a class="msdiv" id="msdiv427"></a>
Thero paṇṇakuṭiṃ katvā,<br>
saṃghe cātuddise adā;<br>
Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p>
<a class="sc" id="21"></a>
<a class="pts" id="pts51"></a>
<a class="ms" id="p_19Pv_462"></a>
<a class="msdiv" id="msdiv428"></a>
Samanantarānuddiṭṭhe,<br>
gharāni udapajjisuṃ;<br>
Kūṭāgāranivesanā,<br>
vibhattā bhāgaso mitā.</p>
<p>
<a class="sc" id="22"></a>
<a class="ms" id="p_19Pv_463"></a>
<a class="msdiv" id="msdiv429"></a>
“Na manussesu īdisā,<br>
yādisā no gharā idha;<br>
Api dibbesu yādisā,<br>
tādisā no gharā idha.</p>
<p>
<a class="sc" id="23"></a>
<a class="ms" id="p_19Pv_464"></a>
<a class="msdiv" id="msdiv430"></a>
Daddallamānā <span class="var" title='[{"eds":["bj","mr"],"var":"ābhanti "}]'>ābhenti</span>,<br>
Samantā caturo disā;<br>
Tathā bhante parakkama,<br>
Yathā pānīyaṃ labhāmase”ti.</p>
<p>
<a class="sc" id="24"></a>
<a class="ms" id="p_19Pv_465"></a>
<a class="msdiv" id="msdiv431"></a>
Thero <span class="var" title='[{"eds":["bj","s2","s3","pts1","pts2"],"var":"karakaṃ "}]'>karaṇaṃ</span> pūretvā,<br>
saṃghe cātuddise adā;<br>
Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p>
<a class="sc" id="25"></a>
<a class="ms" id="p_19Pv_466"></a>
<a class="msdiv" id="msdiv432"></a>
Samanantarānuddiṭṭhe,<br>
pānīyaṃ udapajjatha;<br>
Gambhīrā caturassā ca,<br>
pokkharañño sunimmitā.</p>
<p>
<a class="sc" id="26"></a>
<a class="ms" id="p_19Pv_467"></a>
<a class="msdiv" id="msdiv433"></a>
Sītodikā suppatitthā,<br>
sītā appaṭigandhiyā;<br>
Padumuppalasañchannā,<br>
vārikiñjakkhapūritā.</p>
<p>
<a class="sc" id="27"></a>
<a class="ms" id="p_19Pv_468"></a>
<a class="msdiv" id="msdiv434"></a>
Tattha nhatvā pivitvā ca,<br>
therassa paṭidassayuṃ;<br>
“Pahūtaṃ pānīyaṃ bhante,<br>
pādā dukkhā phalanti no”.</p>
<p>
<a class="sc" id="28"></a>
<a class="ms" id="p_19Pv_469"></a>
<a class="msdiv" id="msdiv435"></a>
“Āhiṇḍamānā khañjāma,<br>
sakkhare kusakaṇṭake;<br>
‘Tathā bhante parakkama,<br>
yathā yānaṃ labhāmase’”ti.</p>
<p>
<a class="sc" id="29"></a>
<a class="ms" id="p_19Pv_470"></a>
<a class="msdiv" id="msdiv436"></a>
Thero sipāṭikaṃ laddhā,<br>
saṃghe cātuddise adā;<br>
Datvā anvādisī thero,<br>
mātu pitu ca bhātuno;<br>
“Idaṃ me ñātīnaṃ hotu,<br>
sukhitā hontu ñātayo”.</p>
<p>
<a class="sc" id="30"></a>
<a class="ms" id="p_19Pv_471"></a>
<a class="msdiv" id="msdiv437"></a>
Samanantarānuddiṭṭhe,<br>
petā rathena māgamuṃ;<br>
“Anukampitamha bhadante,<br>
bhattenacchādanena ca.</p>
<p>
<a class="sc" id="31"></a>
<a class="ms" id="p_19Pv_472"></a>
<a class="msdiv" id="msdiv438"></a>
Gharena pānīyadānena,<br>
yānadānena cūbhayaṃ;<br>
Muniṃ kāruṇikaṃ loke,<br>
bhante vanditumāgatā”ti.</p>
</blockquote>
<p class="endsutta">
<a class="sc" id="32"></a>
<a class="ms" id="p_19Pv_473"></a>
<span class="var" title='[{"eds":["bj"],"var":"sānuvāsīpetavatthu "},{"eds":["s2","s3"],"var":"sānuvāsittherapetavatthu "}]'>Sāṇavāsītherapetavatthu</span> dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>