<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv45">
<article>
<div class="hgroup">
<p class="division">Petavatthu</p>
<p>Mahāvagga</p>
<h1>Gaṇapetavatthu</h1>
</div>
<blockquote class="gatha">
<p>
<a class="msdiv" id="msdiv782"></a>
<a class="ms" id="p_19Pv_839"></a>
<a class="sc" id="1"></a>
“Naggā dubbaṇṇarūpāttha,<br>
kisā dhamanisanthatā;<br>
Upphāsulikā kisikā,<br>
ke nu tumhettha mārisā”ti.<br>
</p>
<p>
<a class="msdiv" id="msdiv783"></a>
<a class="ms" id="p_19Pv_840"></a>
<a class="sc" id="2"></a>
“Mayaṃ bhadante petāmhā,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā”ti.<br>
</p>
<p>
<a class="msdiv" id="msdiv784"></a>
<a class="ms" id="p_19Pv_841"></a>
<a class="sc" id="3"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.<br>
</p>
<p>
<a class="msdiv" id="msdiv785"></a>
<a class="ms" id="p_19Pv_842"></a>
<a class="sc" id="4"></a>
“Anāvaṭesu titthesu,<br>
vicinimhaddhamāsakaṃ;<br>
Santesu deyyadhammesu,<br>
dīpaṃ nākamha attano.<br>
</p>
<p>
<a class="msdiv" id="msdiv786"></a>
<a class="ms" id="p_19Pv_843"></a>
<a class="sc" id="5"></a>
Nadiṃ upema tasitā,<br>
rittakā parivattati;<br>
Chāyaṃ upema uṇhesu,<br>
ātapo parivattati.<br>
</p>
<p>
<a class="msdiv" id="msdiv787"></a>
<a class="ms" id="p_19Pv_844"></a>
<a class="sc" id="6"></a>
Aggivaṇṇo ca no vāto,<br>
ḍahanto upavāyati;<br>
Etañca bhante arahāma,<br>
aññañca pāpakaṃ tato.<br>
</p>
<p>
<a class="msdiv" id="msdiv788"></a>
<a class="ms" id="p_19Pv_845"></a>
<a class="sc" id="7"></a>
Api yojanāni gacchāma,<br>
chātā āhāragedhino;<br>
Aladdhāva nivattāma,<br>
aho no appapuññatā.<br>
</p>
<p>
<a class="msdiv" id="msdiv789"></a>
<a class="ms" id="p_19Pv_846"></a>
<a class="sc" id="8"></a>
Chātā pamucchitā bhantā,<br>
bhūmiyaṃ paṭisumbhitā;<br>
Uttānā paṭikirāma,<br>
avakujjā patāmase.<br>
</p>
<p>
<a class="msdiv" id="msdiv790"></a>
<a class="ms" id="p_19Pv_847"></a>
<a class="sc" id="9"></a>
Te ca tattheva patitā,<br>
bhūmiyaṃ paṭisumbhitā;<br>
Uraṃ sīsañca ghaṭṭema,<br>
aho no appapuññatā.<br>
</p>
<p>
<a class="msdiv" id="msdiv791"></a>
<a class="ms" id="p_19Pv_848"></a>
<a class="sc" id="10"></a>
Etañca bhante arahāma,<br>
aññañca pāpakaṃ tato;<br>
Santesu deyyadhammesu,<br>
dīpaṃ nākamha attano.<br>
</p>
<p>
<a class="msdiv" id="msdiv792"></a>
<a class="ms" id="p_19Pv_849"></a>
<a class="sc" id="11"></a>
Te hi nūna ito gantvā,<br>
yoniṃ laddhāna mānusiṃ;<br>
Vadaññū sīlasampannā,<br>
kāhāma kusalaṃ bahun”ti.<br>
</p>
</blockquote>
<p class="endsutta">
<a class="ms" id="p_19Pv_850"></a>
<a class="sc" id="12"></a>
Gaṇapetavatthu dasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>