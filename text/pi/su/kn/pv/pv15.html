<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv15">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>3 Mattāpetivatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Pv_152"></a>
<a class="msdiv" id="msdiv134"></a>
“Naggā dubbaṇṇarūpāsi,<br>
kisā dhamanisanthatā;<br>
Upphāsulike kisike,<br>
kā nu tvaṃ idha tiṭṭhasī”ti.<br></p>
<p>
<a class="sc" id="2"></a>
<a class="ms" id="p_19Pv_153"></a>
<a class="msdiv" id="msdiv135"></a>
“Ahaṃ mattā tuvaṃ tissā,<br>
sapattī te pure ahuṃ;<br>
Pāpakammaṃ karitvāna,<br>
petalokaṃ ito gatā”ti.<br></p>
<p>
<a class="sc" id="3"></a>
<a class="ms" id="p_19Pv_154"></a>
<a class="msdiv" id="msdiv136"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.<br></p>
<p>
<a class="sc" id="4"></a>
<a class="ms" id="p_19Pv_155"></a>
<a class="msdiv" id="msdiv137"></a>
“Caṇḍī ca pharusā cāsiṃ,<br>
issukī maccharī saṭhā;<br>
Tāhaṃ duruttaṃ vatvāna,<br>
petalokaṃ ito gatā”ti.<br></p>
<p>
<a class="sc" id="5"></a>
<a class="ms" id="p_19Pv_156"></a>
<a class="msdiv" id="msdiv138"></a>
“Sabbaṃ ahampi jānāmi,<br>
yathā tvaṃ caṇḍikā ahu;<br>
Aññañca kho taṃ pucchāmi,<br>
kenāsi paṃsukunthitā”ti.<br></p>
<p>
<a class="sc" id="6"></a>
<a class="ms" id="p_19Pv_157"></a>
<a class="msdiv" id="msdiv139"></a>
“Sīsaṃnhātā tuvaṃ āsi,<br>
sucivatthā alaṅkatā;<br>
Ahañca kho adhimattaṃ,<br>
samalaṅkatatarā tayā.<br></p>
<p>
<a class="sc" id="7"></a>
<a class="ms" id="p_19Pv_158"></a>
<a class="msdiv" id="msdiv140"></a>
Tassā me pekkhamānāya,<br>
sāmikena samantayi;<br>
Tato me issā vipulā,<br>
kodho me samajāyatha.<br></p>
<p>
<a class="sc" id="8"></a>
<a class="ms" id="p_19Pv_159"></a>
<a class="msdiv" id="msdiv141"></a>
Tato paṃsuṃ gahetvāna,<br>
paṃsunā taṃ hi okiriṃ;<br>
Tassa kammavipākena,<br>
tenamhi paṃsukunthitā”ti.<br></p>
<p>
<a class="sc" id="9"></a>
<a class="ms" id="p_19Pv_160"></a>
<a class="msdiv" id="msdiv142"></a>
“Sabbaṃ ahampi jānāmi,<br>
paṃsunā maṃ tvamokiri;<br>
Aññañca kho taṃ pucchāmi,<br>
kena khajjasi kacchuyā”ti.<br></p>
<p>
<a class="sc" id="10"></a>
<a class="ms" id="p_19Pv_161"></a>
<a class="msdiv" id="msdiv143"></a>
“Bhesajjahārī ubhayo,<br>
vanantaṃ agamimhase;<br>
Tvañca bhesajjamāhari,<br>
ahañca kapikacchuno.<br></p>
<p>
<a class="sc" id="11"></a>
<a class="ms" id="p_19Pv_162"></a>
<a class="msdiv" id="msdiv144"></a>
Tassā tyājānamānāya,<br>
seyyaṃ tyāhaṃ samokiriṃ;<br>
Tassa kammavipākena,<br>
tena khajjāmi kacchuyā”ti.<br></p>
<p>
<a class="sc" id="12"></a>
<a class="ms" id="p_19Pv_163"></a>
<a class="msdiv" id="msdiv145"></a>
“Sabbaṃ ahampi jānāmi,<br>
seyyaṃ me tvaṃ samokiri;<br>
Aññañca kho taṃ pucchāmi,<br>
kenāsi naggiyā tuvan”ti.<br></p>
<p>
<a class="sc" id="13"></a>
<a class="ms" id="p_19Pv_164"></a>
<a class="msdiv" id="msdiv146"></a>
“Sahāyānaṃ samayo āsi,<br>
ñātīnaṃ samitī ahu;<br>
Tvañca āmantitā āsi,<br>
sasāminī no ca kho ahaṃ.<br></p>
<p>
<a class="sc" id="14"></a>
<a class="ms" id="p_19Pv_165"></a>
<a class="msdiv" id="msdiv147"></a>
Tassā tyājānamānāya,<br>
dussaṃ tyāhaṃ apānudiṃ;<br>
Tassa kammavipākena,<br>
tenamhi naggiyā ahan”ti.<br></p>
<p>
<a class="sc" id="15"></a>
<a class="ms" id="p_19Pv_166"></a>
<a class="msdiv" id="msdiv148"></a>
“Sabbaṃ ahampi jānāmi,<br>
dussaṃ me tvaṃ apānudi;<br>
Aññañca kho taṃ pucchāmi,<br>
kenāsi gūthagandhinī”ti.<br></p>
<p>
<a class="sc" id="16"></a>
<a class="ms" id="p_19Pv_167"></a>
<a class="msdiv" id="msdiv149"></a>
“Tava gandhañca mālañca,<br>
paccagghañca vilepanaṃ;<br>
Gūthakūpe atāresiṃ,<br>
taṃ pāpaṃ pakataṃ mayā;<br>
Tassa kammavipākena,<br>
tenamhi gūthagandhinī”ti.<br></p>
<p>
<a class="sc" id="17"></a>
<a class="ms" id="p_19Pv_168"></a>
<a class="msdiv" id="msdiv150"></a>
“Sabbaṃ ahampi jānāmi,<br>
taṃ pāpaṃ pakataṃ tayā;<br>
Aññañca kho taṃ pucchāmi,<br>
kenāsi duggatā tuvan”ti.<br></p>
<p>
<a class="sc" id="18"></a>
<a class="ms" id="p_19Pv_169"></a>
<a class="msdiv" id="msdiv151"></a>
“Ubhinnaṃ samakaṃ āsi,<br>
yaṃ gehe vijjate dhanaṃ;<br>
Santesu deyyadhammesu,<br>
dīpaṃ nākāsimattano;<br>
Tassa kammavipākena,<br>
tenamhi duggatā ahaṃ.<br></p>
<p>
<a class="sc" id="19"></a>
<a class="ms" id="p_19Pv_170"></a>
<a class="msdiv" id="msdiv152"></a>
Tadeva maṃ tvaṃ avaca,<br>
‘pāpakammaṃ nisevasi;<br>
Na hi pāpehi kammehi,<br>
sulabhā hoti suggatī’”ti.<br></p>
<p>
<a class="sc" id="20"></a>
<a class="ms" id="p_19Pv_171"></a>
<a class="msdiv" id="msdiv153"></a>
“Vāmato maṃ tvaṃ paccesi,<br>
athopi maṃ usūyasi;<br>
Passa pāpānaṃ kammānaṃ,<br>
vipāko hoti yādiso.<br></p>
<p>
<a class="sc" id="21"></a>
<a class="ms" id="p_19Pv_172"></a>
<a class="msdiv" id="msdiv154"></a>
Te gharā tā ca dāsiyo,<br>
tānevābharaṇānime;<br>
Te aññe paricārenti,<br>
na bhogā honti sassatā.<br></p>
<p>
<a class="sc" id="22"></a>
<a class="ms" id="p_19Pv_173"></a>
<a class="msdiv" id="msdiv155"></a>
Idāni bhūtassa pitā,<br>
āpaṇā gehamehiti;<br>
Appeva te dade kiñci,<br>
mā su tāva ito agā”ti.<br></p>
<p>
<a class="sc" id="23"></a>
<a class="ms" id="p_19Pv_174"></a>
<a class="msdiv" id="msdiv156"></a>
“Naggā dubbaṇṇarūpāmhi,<br>
kisā dhamanisanthatā;<br>
Kopīnametaṃ itthīnaṃ,<br>
mā maṃ bhūtapitāddasā”ti.<br></p>
<p>
<a class="sc" id="24"></a>
<a class="ms" id="p_19Pv_175"></a>
<a class="msdiv" id="msdiv157"></a>
“Handa kiṃ vā tyāhaṃ dammi,<br>
Kiṃ vā tedha karomahaṃ;<br>
Yena tvaṃ sukhitā assa,<br>
Sabbakāmasamiddhinī”ti.<br></p>
<p>
<a class="sc" id="25"></a>
<a class="ms" id="p_19Pv_176"></a>
<a class="msdiv" id="msdiv158"></a>
“Cattāro bhikkhū saṃghato,<br>
cattāro pana puggale;<br>
Aṭṭha bhikkhū bhojayitvā,<br>
mama dakkhiṇamādisa;<br>
Tadāhaṃ sukhitā hessaṃ,<br>
sabbakāmasamiddhinī”ti.<br></p>
<p>
<a class="sc" id="26"></a>
<a class="ms" id="p_19Pv_177"></a>
<a class="msdiv" id="msdiv159"></a>
Sādhūti sā paṭissutvā,<br>
bhojayitvāṭṭha bhikkhavo;<br>
Vatthehacchādayitvāna,<br>
tassā dakkhiṇamādisī.<br></p>
<p>
<a class="sc" id="27"></a>
<a class="ms" id="p_19Pv_178"></a>
<a class="msdiv" id="msdiv160"></a>
Samanantarānuddiṭṭhe,<br>
vipāko udapajjatha;<br>
Bhojanacchādanapānīyaṃ,<br>
dakkhiṇāya idaṃ phalaṃ.<br></p>
<p>
<a class="sc" id="28"></a>
<a class="ms" id="p_19Pv_179"></a>
<a class="msdiv" id="msdiv161"></a>
Tato suddhā sucivasanā,<br>
kāsikuttamadhārinī;<br>
Vicittavatthābharaṇā,<br>
sapattiṃ upasaṅkami.<br></p>
<p>
<a class="sc" id="29"></a>
<a class="ms" id="p_19Pv_180"></a>
<a class="msdiv" id="msdiv162"></a>
“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.<br></p>
<p>
<a class="sc" id="30"></a>
<a class="ms" id="p_19Pv_181"></a>
<a class="msdiv" id="msdiv163"></a>
Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.<br></p>
<p>
<a class="sc" id="31"></a>
<a class="ms" id="p_19Pv_182"></a>
<a class="msdiv" id="msdiv164"></a>
Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.<br></p>
<p>
<a class="sc" id="32"></a>
<a class="ms" id="p_19Pv_183"></a>
<a class="msdiv" id="msdiv165"></a>
“Ahaṃ mattā tuvaṃ tissā,<br>
sapattī te pure ahuṃ;<br>
Pāpakammaṃ karitvāna,<br>
petalokaṃ ito gatā.<br></p>
<p>
<a class="sc" id="33"></a>
<a class="ms" id="p_19Pv_184"></a>
<a class="msdiv" id="msdiv166"></a>
Tava dinnena dānena,<br>
modāmi akutobhayā;<br>
Ciraṃ jīvāhi bhagini,<br>
saha sabbehi ñātibhi;<br>
Asokaṃ virajaṃ ṭhānaṃ,<br>
āvāsaṃ vasavattinaṃ.<br></p>
<p>
<a class="sc" id="34"></a>
<a class="ms" id="p_19Pv_185"></a>
<a class="msdiv" id="msdiv167"></a>
Idha dhammaṃ caritvāna,<br>
Dānaṃ datvāna sobhane;<br>
Vineyya maccheramalaṃ samūlaṃ,<br>
Aninditā saggamupehi ṭhānan”ti.<br></p>
</blockquote>
<p class="endsutta">
<a class="sc" id="35"></a>
<a class="ms" id="p_19Pv_186"></a>
Mattāpetivatthu tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>