<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv32">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>7 Migaluddakapetavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Pv_518"></a>
<a class="msdiv" id="msdiv478"></a>
“Naranāripurakkhato yuvā,<br>
Rajanīyehi kāmaguṇehi sobhasi;<br>
Divasaṃ anubhosi kāraṇaṃ,<br>
Kimakāsi purimāya jātiyā”ti.<br></p>
<p>
<a class="sc" id="2"></a>
<a class="ms" id="p_19Pv_519"></a>
<a class="msdiv" id="msdiv479"></a>
“Ahaṃ rājagahe ramme,<br>
ramaṇīye giribbaje;<br>
Migaluddo pure āsiṃ,<br>
lohitapāṇi dāruṇo.<br></p>
<p>
<a class="sc" id="3"></a>
<a class="ms" id="p_19Pv_520"></a>
<a class="msdiv" id="msdiv480"></a>
Avirodhakaresu pāṇisu,<br>
Puthusattesu paduṭṭhamānaso;<br>
Vicariṃ atidāruṇo sadā,<br>
Parahiṃsāya rato asaññato.<br></p>
<p>
<a class="sc" id="4"></a>
<a class="ms" id="p_19Pv_521"></a>
<a class="msdiv" id="msdiv481"></a>
Tassa me sahāyo suhadayo,<br>
Saddho āsi upāsako;<br>
Sopi maṃ anukampanto,<br>
Nivāresi punappunaṃ.<br></p>
<p>
<a class="sc" id="5"></a>
<a class="ms" id="p_19Pv_522"></a>
<a class="msdiv" id="msdiv482"></a>
‘Mākāsi pāpakaṃ kammaṃ,<br>
Mā tāta duggatiṃ agā;<br>
Sace icchasi pecca sukhaṃ,<br>
Virama pāṇavadhā asaṃyamā’.<br></p>
<p>
<a class="sc" id="6"></a>
<a class="ms" id="p_19Pv_523"></a>
<a class="msdiv" id="msdiv483"></a>
Tassāhaṃ vacanaṃ sutvā,<br>
Sukhakāmassa hitānukampino;<br>
Nākāsiṃ sakalānusāsaniṃ,<br>
Cirapāpābhirato abuddhimā.<br></p>
<p>
<a class="sc" id="7"></a>
<a class="ms" id="p_19Pv_524"></a>
<a class="msdiv" id="msdiv484"></a>
So maṃ puna bhūrisumedhaso,<br>
Anukampāya saṃyame nivesayi;<br>
‘Sace divā hanasi pāṇino,<br>
Atha te rattiṃ bhavatu saṃyamo’.<br></p>
<p>
<a class="sc" id="8"></a>
<a class="ms" id="p_19Pv_525"></a>
<a class="msdiv" id="msdiv485"></a>
Svāhaṃ divā hanitvā pāṇino,<br>
Virato rattimahosi saññato;<br>
Rattāhaṃ paricāremi,<br>
Divā khajjāmi duggato.<br></p>
<p>
<a class="sc" id="9"></a>
<a class="ms" id="p_19Pv_526"></a>
<a class="msdiv" id="msdiv486"></a>
Tassa kammassa kusalassa,<br>
Anubhomi rattiṃ amānusiṃ;<br>
Divā paṭihatāva kukkurā,<br>
Upadhāvanti samantā khādituṃ.<br></p>
<p>
<a class="sc" id="10"></a>
<a class="ms" id="p_19Pv_527"></a>
<a class="msdiv" id="msdiv487"></a>
Ye ca te satatānuyogino,<br>
Dhuvaṃ payuttā sugatassa sāsane;<br>
Maññāmi te amatameva kevalaṃ,<br>
Adhigacchanti padaṃ asaṅkhatan”ti.<br></p>
</blockquote>
<p class="endsutta">
<a class="sc" id="11"></a>
<a class="ms" id="p_19Pv_528"></a>
Migaluddakapetavatthu sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>