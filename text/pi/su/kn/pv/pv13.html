<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv13">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>Saṃsāramocakapetivatthu</h1>
</div>
<blockquote class="gatha">
<p>
<a class="msdiv" id="msdiv95"></a>
<a class="ms" id="p_19Pv_111"></a>
<a class="sc" id="1"></a>
“Naggā dubbaṇṇarūpāsi,<br>
kisā dhamanisanthatā;<br>
Upphāsulike kisike,<br>
kā nu tvaṃ idha tiṭṭhasī”ti.<br>
</p>
<p>
<a class="msdiv" id="msdiv96"></a>
<a class="ms" id="p_19Pv_112"></a>
<a class="sc" id="2"></a>
“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā”ti.<br>
</p>
<p>
<a class="msdiv" id="msdiv97"></a>
<a class="ms" id="p_19Pv_113"></a>
<a class="sc" id="3"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.<br>
</p>
<p>
<a class="msdiv" id="msdiv98"></a>
<a class="ms" id="p_19Pv_114"></a>
<a class="sc" id="4"></a>
“Anukampakā mayhaṃ nāhesuṃ bhante,<br>
Pitā ca mātā athavāpi ñātakā;<br>
Ye maṃ niyojeyyuṃ dadāhi dānaṃ,<br>
Pasannacittā samaṇabrāhmaṇānaṃ.<br>
</p>
<p>
<a class="msdiv" id="msdiv99"></a>
<a class="ms" id="p_19Pv_115"></a>
<a class="sc" id="5"></a>
Ito ahaṃ vassasatāni pañca,<br>
Yaṃ evarūpā vicarāmi naggā;<br>
Khudāya taṇhāya ca khajjamānā,<br>
Pāpassa kammassa phalaṃ mamedaṃ.<br>
</p>
<p>
<a class="msdiv" id="msdiv100"></a>
<a class="ms" id="p_19Pv_116"></a>
<a class="sc" id="6"></a>
Vandāmi taṃ ayya pasannacittā,<br>
Anukampa maṃ vīra mahānubhāva;<br>
Datvā ca me ādisa yaṃ hi kiñci,<br>
Mocehi maṃ duggatiyā bhadante”ti.<br>
</p>
<p>
<a class="msdiv" id="msdiv101"></a>
<a class="ms" id="p_19Pv_117"></a>
<a class="sc" id="7"></a>
Sādhūti so paṭissutvā,<br>
sāriputtonukampako;<br>
Bhikkhūnaṃ ālopaṃ datvā,<br>
pāṇimattañca coḷakaṃ;<br>
Thālakassa ca pānīyaṃ,<br>
tassā dakkhiṇamādisi.<br>
</p>
<p>
<a class="msdiv" id="msdiv102"></a>
<a class="ms" id="p_19Pv_118"></a>
<a class="sc" id="8"></a>
Samanantarānuddiṭṭhe,<br>
vipāko udapajjatha;<br>
Bhojanacchādanapānīyaṃ,<br>
dakkhiṇāya idaṃ phalaṃ.<br>
</p>
<p>
<a class="msdiv" id="msdiv103"></a>
<a class="ms" id="p_19Pv_119"></a>
<a class="sc" id="9"></a>
Tato suddhā sucivasanā,<br>
kāsikuttamadhārinī;<br>
Vicittavatthābharaṇā,<br>
sāriputtaṃ upasaṅkami.<br>
</p>
<p>
<a class="msdiv" id="msdiv104"></a>
<a class="ms" id="p_19Pv_120"></a>
<a class="sc" id="10"></a>
“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.<br>
</p>
<p>
<a class="msdiv" id="msdiv105"></a>
<a class="ms" id="p_19Pv_121"></a>
<a class="sc" id="11"></a>
Kena te tādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.<br>
</p>
<p>
<a class="msdiv" id="msdiv106"></a>
<a class="ms" id="p_19Pv_122"></a>
<a class="sc" id="12"></a>
Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.<br>
</p>
<p>
<a class="msdiv" id="msdiv107"></a>
<a class="ms" id="p_19Pv_123"></a>
<a class="sc" id="13"></a>
“Uppaṇḍukiṃ kisaṃ chātaṃ,<br>
naggaṃ sampatitacchaviṃ;<br>
Muni kāruṇiko loke,<br>
taṃ maṃ addakkhi duggataṃ.<br>
</p>
<p>
<a class="msdiv" id="msdiv108"></a>
<a class="ms" id="p_19Pv_124"></a>
<a class="sc" id="14"></a>
Bhikkhūnaṃ ālopaṃ datvā,<br>
pāṇimattañca coḷakaṃ;<br>
Thālakassa ca pānīyaṃ,<br>
mama dakkhiṇamādisi.<br>
</p>
<p>
<a class="msdiv" id="msdiv109"></a>
<a class="ms" id="p_19Pv_125"></a>
<a class="sc" id="15"></a>
Ālopassa phalaṃ passa,<br>
bhattaṃ vassasataṃ dasa;<br>
Bhuñjāmi kāmakāminī,<br>
anekarasabyañjanaṃ.<br>
</p>
<p>
<a class="msdiv" id="msdiv110"></a>
<a class="ms" id="p_19Pv_126"></a>
<a class="sc" id="16"></a>
Pāṇimattassa coḷassa,<br>
vipākaṃ passa yādisaṃ;<br>
Yāvatā nandarājassa,<br>
vijitasmiṃ paṭicchadā.<br>
</p>
<p>
<a class="msdiv" id="msdiv111"></a>
<a class="ms" id="p_19Pv_127"></a>
<a class="sc" id="17"></a>
Tato bahutarā bhante,<br>
vatthānacchādanāni me;<br>
Koseyyakambalīyāni,<br>
khomakappāsikāni ca.<br>
</p>
<p>
<a class="msdiv" id="msdiv112"></a>
<a class="ms" id="p_19Pv_128"></a>
<a class="sc" id="18"></a>
Vipulā ca mahagghā ca,<br>
tepākāsevalambare;<br>
Sāhaṃ taṃ paridahāmi,<br>
yaṃ yaṃ hi manaso piyaṃ.<br>
</p>
<p>
<a class="msdiv" id="msdiv113"></a>
<a class="ms" id="p_19Pv_129"></a>
<a class="sc" id="19"></a>
Thālakassa ca pānīyaṃ,<br>
vipākaṃ passa yādisaṃ;<br>
Gambhīrā caturassā ca,<br>
pokkharañño sunimmitā.<br>
</p>
<p>
<a class="msdiv" id="msdiv114"></a>
<a class="ms" id="p_19Pv_130"></a>
<a class="sc" id="20"></a>
Setodakā suppatitthā,<br>
sītā appaṭigandhiyā;<br>
Padumuppalasañchannā,<br>
vārikiñjakkhapūritā.<br>
</p>
<p>
<a class="msdiv" id="msdiv115"></a>
<a class="ms" id="p_19Pv_131"></a>
<a class="sc" id="21"></a>
Sāhaṃ ramāmi kīḷāmi,<br>
modāmi akutobhayā;<br>
Muniṃ kāruṇikaṃ loke,<br>
bhante vanditumāgatā”ti.<br>
</p>
</blockquote>
<p class="endsutta">
<a class="ms" id="p_19Pv_132"></a>
<a class="sc" id="22"></a>
Saṃsāramocakapetivatthu paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>