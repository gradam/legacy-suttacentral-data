<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv22">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>Uttaramātupetivatthu</h1>
</div>
<blockquote class="gatha">
<p>
<a class="msdiv" id="msdiv331"></a>
<a class="ms" id="p_19Pv_357"></a>
<a class="sc" id="1"></a>
Divāvihāragataṃ bhikkhuṃ,<br>
gaṅgātīre nisinnakaṃ;<br>
Taṃ petī upasaṅkamma,<br>
dubbaṇṇā bhīrudassanā.<br>
</p>
<p>
<a class="msdiv" id="msdiv332"></a>
<a class="ms" id="p_19Pv_358"></a>
<a class="sc" id="2"></a>
Kesā cassā atidīghā,<br>
yāvabhūmāvalambare;<br>
Kesehi sā paṭicchannā,<br>
samaṇaṃ etadabravi.<br>
</p>
<p>
<a class="msdiv" id="msdiv333"></a>
<a class="ms" id="p_19Pv_359"></a>
<a class="sc" id="3"></a>
“Pañcapaṇṇāsavassāni,<br>
yato kālaṅkatā ahaṃ;<br>
Nābhijānāmi bhuttaṃ vā,<br>
pītaṃ vā pana pāniyaṃ;<br>
Dehi tvaṃ pāniyaṃ bhante,<br>
tasitā pāniyāya me”ti.<br>
</p>
<p>
<a class="msdiv" id="msdiv334"></a>
<a class="ms" id="p_19Pv_360"></a>
<a class="sc" id="4"></a>
“Ayaṃ sītodikā gaṅgā,<br>
himavantato sandati;<br>
Piva etto gahetvāna,<br>
kiṃ maṃ yācasi pāniyan”ti.<br>
</p>
<p>
<a class="msdiv" id="msdiv335"></a>
<a class="ms" id="p_19Pv_361"></a>
<a class="sc" id="5"></a>
“Sacāhaṃ bhante gaṅgāya,<br>
sayaṃ gaṇhāmi pāniyaṃ;<br>
Lohitaṃ me parivattati,<br>
tasmā yācāmi pāniyan”ti.<br>
</p>
<p>
<a class="msdiv" id="msdiv336"></a>
<a class="ms" id="p_19Pv_362"></a>
<a class="sc" id="6"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
gaṅgā te hoti lohitan”ti.<br>
</p>
<p>
<a class="msdiv" id="msdiv337"></a>
<a class="ms" id="p_19Pv_363"></a>
<a class="sc" id="7"></a>
“Putto me uttaro nāma,<br>
saddho āsi upāsako;<br>
So ca mayhaṃ akāmāya,<br>
samaṇānaṃ pavecchati.<br>
</p>
<p>
<a class="msdiv" id="msdiv338"></a>
<a class="ms" id="p_19Pv_364"></a>
<a class="sc" id="8"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Tamahaṃ paribhāsāmi,<br>
maccherena upaddutā.<br>
</p>
<p>
<a class="msdiv" id="msdiv339"></a>
<a class="ms" id="p_19Pv_365"></a>
<a class="sc" id="9"></a>
Yaṃ tvaṃ mayhaṃ akāmāya,<br>
samaṇānaṃ pavecchasi;<br>
Cīvaraṃ piṇḍapātañca,<br>
paccayaṃ sayanāsanaṃ.<br>
</p>
<p>
<a class="msdiv" id="msdiv340"></a>
<a class="ms" id="p_19Pv_366"></a>
<a class="sc" id="10"></a>
Etaṃ te paralokasmiṃ,<br>
lohitaṃ hotu uttara;<br>
Tassa kammassa vipākena,<br>
gaṅgā me hoti lohitan”ti.<br>
</p>
</blockquote>
<p class="endsutta">
<a class="ms" id="p_19Pv_367"></a>
<a class="sc" id="11"></a>
Uttaramātupetivatthu dasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>