<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="pv18">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>6 Kaṇhapetavatthu</h1>
</div>
<blockquote class="gatha">
<p>
<a class="sc" id="1"></a>
<a class="pts" id="pts25"></a>
<a class="ms" id="p_19Pv_228"></a>
<a class="msdiv" id="msdiv207"></a>
<span class="cross" title='[{"bm":"1","desc":"16 Ghaṭapaṇḍitajātaka","lang":"pi","uid":"ja454"}]'>^</span>

“Uṭṭhehi kaṇha kiṃ sesi,<br>
Ko attho supanena te;<br>
Yo ca tuyhaṃ sako bhātā,<br>
Hadayaṃ <span class="var" title='[{"eds":["bj"],"var":"cakkhuñca "},{"eds":["pts2"],"var":"cakkhuṃva "}]'>cakkhu ca</span> dakkhiṇaṃ;<br>
Tassa vātā balīyanti,<br>
<span class="var" title='[{"eds":["s2","s3","pts1","mr"],"var":"ghaṭo jappati "}]'>Sasaṃ jappati</span> kesavā”ti.</p>
<p>
<a class="sc" id="2"></a>
<a class="ms" id="p_19Pv_229"></a>
<a class="msdiv" id="msdiv208"></a>
“Tassa taṃ vacanaṃ sutvā,<br>
rohiṇeyyassa kesavo;<br>
Taramānarūpo vuṭṭhāsi,<br>
bhātusokena aṭṭito.</p>
<p>
<a class="sc" id="3"></a>
<a class="ms" id="p_19Pv_230"></a>
<a class="msdiv" id="msdiv209"></a>
Kiṃ nu ummattarūpova,<br>
kevalaṃ dvārakaṃ imaṃ;<br>
Saso sasoti lapasi,<br>
kīdisaṃ sasamicchasi.</p>
<p>
<a class="sc" id="4"></a>
<a class="ms" id="p_19Pv_231"></a>
<a class="msdiv" id="msdiv210"></a>
Sovaṇṇamayaṃ maṇimayaṃ,<br>
Lohamayaṃ atha rūpiyamayaṃ;<br>
Saṅkhasilāpavāḷamayaṃ,<br>
Kārayissāmi te sasaṃ.</p>
<p>
<a class="sc" id="5"></a>
<a class="ms" id="p_19Pv_232"></a>
<a class="msdiv" id="msdiv211"></a>
Santi aññepi sasakā,<br>
araññavanagocarā;<br>
Tepi te ānayissāmi,<br>
kīdisaṃ sasamicchasī”ti.</p>
<p>
<a class="sc" id="6"></a>
<a class="ms" id="p_19Pv_233"></a>
<a class="msdiv" id="msdiv212"></a>
“Nāhamete sase icche,<br>
ye sasā pathavissitā;<br>
Candato sasamicchāmi,<br>
taṃ me ohara kesavā”ti.</p>
<p>
<a class="sc" id="7"></a>
<a class="ms" id="p_19Pv_234"></a>
<a class="msdiv" id="msdiv213"></a>
“So nūna madhuraṃ ñāti,<br>
jīvitaṃ vijahissasi;<br>
Apatthiyaṃ patthayasi,<br>
candato sasamicchasī”ti.</p>
<p>
<a class="sc" id="8"></a>
<a class="ms" id="p_19Pv_235"></a>
<a class="msdiv" id="msdiv214"></a>
“Evañce kaṇha jānāsi,<br>
yathaññamanusāsasi;<br>
Kasmā pure mataṃ puttaṃ,<br>
ajjāpi manusocasi.</p>
<p>
<a class="sc" id="9"></a>
<a class="ms" id="p_19Pv_236"></a>
<a class="msdiv" id="msdiv215"></a>
Na yaṃ labbhā manussena,<br>
amanussena vā <span class="var" title='[{"var":"puna ","xref":{"bm":"9","desc":"16 Ghaṭapaṇḍitajātaka","lang":"pi","uid":"ja454"}}]'>pana</span>;<br>
Jāto me mā mari putto,<br>
kuto labbhā alabbhiyaṃ.</p>
<p>
<a class="sc" id="10"></a>
<a class="ms" id="p_19Pv_237"></a>
<a class="msdiv" id="msdiv216"></a>
Na mantā mūlabhesajjā,<br>
osadhehi dhanena vā;<br>
Sakkā ānayituṃ kaṇha,<br>
yaṃ petamanusocasi.</p>
<p>
<a class="sc" id="11"></a>
<a class="pts" id="pts26"></a>
<a class="ms" id="p_19Pv_238"></a>
<a class="msdiv" id="msdiv217"></a>
<span class="cross" title='[{"bm":"13","desc":"13 Cūḷarathavimānavatthu","lang":"pi","uid":"vv63"}]'>^</span>

Mahaddhanā mahābhogā,<br>
raṭṭhavantopi khattiyā;<br>
Pahūtadhanadhaññāse,<br>
<span class="var" title='[{"note":"natthettha"}]'>tepi no</span> ajarāmarā.</p>
<p>
<a class="sc" id="12"></a>
<a class="ms" id="p_19Pv_239"></a>
<a class="msdiv" id="msdiv218"></a>
Khattiyā brāhmaṇā vessā,<br>
suddā caṇḍālapukkusā;<br>
Ete caññe ca jātiyā,<br>
tepi no ajarāmarā.</p>
<p>
<a class="sc" id="13"></a>
<a class="ms" id="p_19Pv_240"></a>
<a class="msdiv" id="msdiv219"></a>
Ye mantaṃ parivattenti,<br>
chaḷaṅgaṃ brahmacintitaṃ;<br>
Ete caññe ca vijjāya,<br>
tepi no ajarāmarā.</p>
<p>
<a class="sc" id="14"></a>
<a class="ms" id="p_19Pv_241"></a>
<a class="msdiv" id="msdiv220"></a>
<span class="var" title='[{"var":"isayo cāpi ","xref":{"bm":"17","desc":"13 Cūḷarathavimānavatthu","lang":"pi","uid":"vv63"}}]'>Isayo vāpi</span> ye santā,<br>
saññatattā tapassino;<br>
Sarīraṃ tepi kālena,<br>
vijahanti tapassino.</p>
<p>
<a class="sc" id="15"></a>
<a class="ms" id="p_19Pv_242"></a>
<a class="msdiv" id="msdiv221"></a>
Bhāvitattā arahanto,<br>
katakiccā anāsavā;<br>
Nikkhipanti imaṃ dehaṃ,<br>
puññapāpaparikkhayā”ti.</p>
<p>
<a class="sc" id="16"></a>
<a class="ms" id="p_19Pv_243"></a>
<a class="msdiv" id="msdiv222"></a>
“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p>
<a class="sc" id="17"></a>
<a class="ms" id="p_19Pv_244"></a>
<a class="msdiv" id="msdiv223"></a>
Abbahī vata me sallaṃ,<br>
sokaṃ hadayanissitaṃ;<br>
Yo me sokaparetassa,<br>
puttasokaṃ apānudi.</p>
<p>
<a class="sc" id="18"></a>
<a class="ms" id="p_19Pv_245"></a>
<a class="msdiv" id="msdiv224"></a>
Svāhaṃ abbūḷhasallosmi,<br>
sītibhūtosmi nibbuto;<br>
Na socāmi na rodāmi,<br>
tava sutvāna <span class="var" title='[{"eds":["s2","s3","pts1","pts2"],"var":"bhāsitaṃ "},{"var":"māṇava ","xref":{"bm":"14","desc":"16 Ghaṭapaṇḍitajātaka","lang":"pi","uid":"ja454"}}]'>bhātika</span>”.</p>
<p>
<a class="sc" id="19"></a>
<a class="ms" id="p_19Pv_246"></a>
<a class="msdiv" id="msdiv225"></a>
Evaṃ karonti sappaññā,<br>
ye honti anukampakā;<br>
Nivattayanti sokamhā,<br>
ghaṭo jeṭṭhaṃva bhātaraṃ.</p>
<p>
<a class="sc" id="20"></a>
<a class="ms" id="p_19Pv_247"></a>
<a class="msdiv" id="msdiv226"></a>
Yassa etādisā honti,<br>
amaccā paricārakā;<br>
Subhāsitena anventi,<br>
ghaṭo jeṭṭhaṃva bhātaranti.</p>
</blockquote>
<p class="endsutta">
<a class="sc" id="21"></a>
<a class="ms" id="p_19Pv_248"></a>
Kaṇhapetavatthu chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>