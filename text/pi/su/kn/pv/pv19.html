<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv19">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>7 Dhanapālaseṭṭhipetavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Pv_249"></a>
<a class="msdiv" id="msdiv227"></a>
“Naggo dubbaṇṇarūposi,<br>
kiso dhamanisanthato;<br>
Upphāsuliko kisiko,<br>
ko nu tvamasi mārisa”.<br></p>
<p>
<a class="sc" id="2"></a>
<a class="ms" id="p_19Pv_250"></a>
<a class="msdiv" id="msdiv228"></a>
“Ahaṃ bhadante petomhi,<br>
duggato yamalokiko;<br>
Pāpakammaṃ karitvāna,<br>
petalokaṃ ito gato”.<br></p>
<p>
<a class="sc" id="3"></a>
<a class="ms" id="p_19Pv_251"></a>
<a class="msdiv" id="msdiv229"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gato”.<br></p>
<p>
<a class="sc" id="4"></a>
<a class="ms" id="p_19Pv_252"></a>
<a class="msdiv" id="msdiv230"></a>
“Nagaraṃ atthi paṇṇānaṃ,<br>
erakacchanti vissutaṃ;<br>
Tattha seṭṭhi pure āsiṃ,<br>
dhanapāloti maṃ vidū.<br></p>
<p>
<a class="sc" id="5"></a>
<a class="ms" id="p_19Pv_253"></a>
<a class="msdiv" id="msdiv231"></a>
Asīti sakaṭavāhānaṃ,<br>
hiraññassa ahosi me;<br>
Pahūtaṃ me jātarūpaṃ,<br>
muttā veḷuriyā bahū.<br></p>
<p>
<a class="sc" id="6"></a>
<a class="ms" id="p_19Pv_254"></a>
<a class="msdiv" id="msdiv232"></a>
Tāva mahaddhanassāpi,<br>
na me dātuṃ piyaṃ ahu;<br>
Pidahitvā dvāraṃ bhuñjiṃ,<br>
mā maṃ yācanakāddasuṃ.<br></p>
<p>
<a class="sc" id="7"></a>
<a class="ms" id="p_19Pv_255"></a>
<a class="msdiv" id="msdiv233"></a>
Assaddho maccharī cāsiṃ,<br>
kadariyo paribhāsako;<br>
Dadantānaṃ karontānaṃ,<br>
vārayissaṃ bahū jane.<br></p>
<p>
<a class="sc" id="8"></a>
<a class="ms" id="p_19Pv_256"></a>
<a class="msdiv" id="msdiv234"></a>
Vipāko natthi dānassa,<br>
saṃyamassa kuto phalaṃ;<br>
Pokkharaññodapānāni,<br>
ārāmāni ca ropite;<br>
Papāyo ca vināsesiṃ,<br>
dugge saṅkamanāni ca.<br></p>
<p>
<a class="sc" id="9"></a>
<a class="ms" id="p_19Pv_257"></a>
<a class="msdiv" id="msdiv235"></a>
Svāhaṃ akatakalyāṇo,<br>
katapāpo tato cuto;<br>
Upapanno pettivisayaṃ,<br>
khuppipāsasamappito.<br></p>
<p>
<a class="sc" id="10"></a>
<a class="ms" id="p_19Pv_258"></a>
<a class="msdiv" id="msdiv236"></a>
Pañcapaṇṇāsavassāni,<br>
yato kālaṅkato ahaṃ;<br>
Nābhijānāmi bhuttaṃ vā,<br>
pītaṃ vā pana pāniyaṃ.<br></p>
<p>
<a class="sc" id="11"></a>
<a class="ms" id="p_19Pv_259"></a>
<a class="msdiv" id="msdiv237"></a>
Yo saṃyamo so vināso,<br>
yo vināso so saṃyamo;<br>
Petā hi kira jānanti,<br>
yo saṃyamo so vināso.<br></p>
<p>
<a class="sc" id="12"></a>
<a class="ms" id="p_19Pv_260"></a>
<a class="msdiv" id="msdiv238"></a>
Ahaṃ pure saṃyamissaṃ,<br>
nādāsiṃ bahuke dhane;<br>
Santesu deyyadhammesu,<br>
dīpaṃ nākāsimattano;<br>
Svāhaṃ pacchānutappāmi,<br>
attakammaphalūpago.<br></p>
<p>
<a class="sc" id="13"></a>
<a class="ms" id="p_19Pv_261"></a>
<a class="msdiv" id="msdiv239"></a>
Uddhaṃ catūhi māsehi,<br>
kālaṃkiriyā bhavissati;<br>
Ekantakaṭukaṃ ghoraṃ,<br>
nirayaṃ papatissahaṃ.<br></p>
<p>
<a class="sc" id="14"></a>
<a class="ms" id="p_19Pv_262"></a>
<a class="msdiv" id="msdiv240"></a>
Catukkaṇṇaṃ catudvāraṃ,<br>
vibhattaṃ bhāgaso mitaṃ;<br>
Ayopākārapariyantaṃ,<br>
ayasā paṭikujjitaṃ.<br></p>
<p>
<a class="sc" id="15"></a>
<a class="ms" id="p_19Pv_263"></a>
<a class="msdiv" id="msdiv241"></a>
Tassa ayomayā bhūmi,<br>
jalitā tejasā yutā;<br>
Samantā yojanasataṃ,<br>
pharitvā tiṭṭhati sabbadā.<br></p>
<p>
<a class="sc" id="16"></a>
<a class="ms" id="p_19Pv_264"></a>
<a class="msdiv" id="msdiv242"></a>
Tatthāhaṃ dīghamaddhānaṃ,<br>
Dukkhaṃ vedissa vedanaṃ;<br>
Phalaṃ pāpassa kammassa,<br>
Tasmā socāmahaṃ bhusaṃ.<br></p>
<p>
<a class="sc" id="17"></a>
<a class="ms" id="p_19Pv_265"></a>
<a class="msdiv" id="msdiv243"></a>
Taṃ vo vadāmi bhaddaṃ vo,<br>
yāvantettha samāgatā;<br>
Mākattha pāpakaṃ kammaṃ,<br>
āvi vā yadi vā raho.<br></p>
<p>
<a class="sc" id="18"></a>
<a class="ms" id="p_19Pv_266"></a>
<a class="msdiv" id="msdiv244"></a>
Sace taṃ pāpakaṃ kammaṃ,<br>
karissatha karotha vā;<br>
Na vo dukkhā pamutyatthi,<br>
uppaccāpi palāyataṃ.<br></p>
<p>
<a class="sc" id="19"></a>
<a class="ms" id="p_19Pv_267"></a>
<a class="msdiv" id="msdiv245"></a>
Matteyyā hotha petteyyā,<br>
kule jeṭṭhāpacāyikā;<br>
Sāmaññā hotha brahmaññā,<br>
evaṃ saggaṃ gamissathā”ti.<br></p>
</blockquote>
<p class="endsutta">
<a class="sc" id="20"></a>
<a class="ms" id="p_19Pv_268"></a>
Dhanapālaseṭṭhipetavatthu sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>