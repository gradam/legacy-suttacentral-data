<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="pv12">
<article>
<div class="hgroup">
<p class="division">Petavatthu</p>
<p>Uragavagga</p>
<h1>12 Uragapetavatthu</h1>
</div>
<blockquote class="gatha">
<p><a class="sc" id="1"></a>
<a class="pts2" id="pts13"></a>
<a class="ms" id="p_19Pv_97"></a>
<a class="msdiv" id="msdiv85"></a>
“Uragova tacaṃ jiṇṇaṃ,<br>
hitvā gacchati saṃ tanuṃ;<br>
Evaṃ sarīre nibbhoge,<br>
pete kālaṅkate sati.</p>
<p><a class="sc" id="2"></a>
<a class="ms" id="p_19Pv_98"></a>
<a class="msdiv" id="msdiv86"></a>
Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class="sc" id="3"></a>
<a class="ms" id="p_19Pv_99"></a>
<a class="msdiv" id="msdiv87"></a>
“<span class="var" title="anavhito (bj)" id="note40">Anabbhito</span> tato āgā,<br>
nānuññāto ito gato;<br>
Yathāgato tathā gato,<br>
tattha kā paridevanā.</p>
<p><a class="sc" id="4"></a>
<a class="ms" id="p_19Pv_100"></a>
<a class="msdiv" id="msdiv88"></a>
Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class="sc" id="5"></a>
<a class="ms" id="p_19Pv_101"></a>
<a class="msdiv" id="msdiv89"></a>
“Sace rode kisā assaṃ,<br>
tattha me kiṃ phalaṃ siyā;<br>
Ñātimittasuhajjānaṃ,<br>
bhiyyo no aratī siyā.</p>
<p><a class="sc" id="6"></a>
<a class="ms" id="p_19Pv_102"></a>
<a class="msdiv" id="msdiv90"></a>
Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class="sc" id="7"></a>
<a class="ms" id="p_19Pv_103"></a>
<a class="msdiv" id="msdiv91"></a>
“Yathāpi dārako candaṃ,<br>
gacchantamanurodati;<br>
Evaṃ sampadamevetaṃ,<br>
yo petamanusocati.</p>
<p><a class="sc" id="8"></a>
<a class="ms" id="p_19Pv_104"></a>
<a class="msdiv" id="msdiv92"></a>
Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gati”.</p>
<p><a class="sc" id="9"></a>
<a class="ms" id="p_19Pv_105"></a>
<a class="msdiv" id="msdiv93"></a>
“Yathāpi brahme udakumbho,<br>
bhinno appaṭisandhiyo;<br>
Evaṃ sampadamevetaṃ,<br>
yo petamanusocati.</p>
<p><a class="sc" id="10"></a>
<a class="ms" id="p_19Pv_106"></a>
<a class="msdiv" id="msdiv94"></a>
Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na rodāmi,<br>
gato so tassa yā gatī”ti.</p>
</blockquote>
<p class="endsutta">
<a class="sc" id="11"></a>
<a class="ms" id="p_19Pv_107"></a>
Uragapetavatthu dvādasamaṃ.</p>
<p class="endsection">
<a class="sc" id="12"></a>
<a class="ms" id="p_19Pv_108"></a>
Uragavaggo paṭhamo.</p>
<p class="endsection summary">
<a class="sc" id="13"></a>
<a class="ms" id="p_19Pv_109"></a>
Tassuddānaṃ</p>
<blockquote class="uddanagatha">
<p><a class="sc" id="14"></a>
<a class="pts2" id="pts14"></a>
<a class="ms" id="p_19Pv_110"></a>
Khettañca sūkaraṃ pūti,<br>
piṭṭhaṃ cāpi tirokuṭṭaṃ;<br>
Pañcāpi sattaputtañca,<br>
goṇaṃ pesakārakañca;<br>
Tathā khallāṭiyaṃ nāgaṃ,<br>
dvādasaṃ uragañcevāti.</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>