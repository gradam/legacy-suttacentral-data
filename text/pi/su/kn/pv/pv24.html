<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="pv24">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>12 Kaṇṇamuṇḍapetivatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Pv_376"></a>
<a class="msdiv" id="msdiv348"></a>
“Soṇṇasopānaphalakā,<br>
soṇṇavālukasanthatā;<br>
Tattha sogandhiyā vaggū,<br>
sucigandhā manoramā.</p>
<p>
<a class="sc" id="2"></a>
<a class="ms" id="p_19Pv_377"></a>
<a class="msdiv" id="msdiv349"></a>
Nānārukkhehi sañchannā,<br>
nānāgandhasameritā;<br>
Nānāpadumasañchannā,<br>
<span class="var" title='[{"eds":["s2","s3","mr"],"var":"... samohatā "},{"eds":["pts1"],"var":"... samāgatā "}]'>puṇḍarīkasamotatā</span>.</p>
<p>
<a class="sc" id="3"></a>
<a class="ms" id="p_19Pv_378"></a>
<a class="msdiv" id="msdiv350"></a>
Surabhiṃ sampavāyanti,<br>
manuññā māluteritā;<br>
Haṃsakoñcābhirudā ca,<br>
cakkavakkābhikūjitā.</p>
<p>
<a class="sc" id="4"></a>
<a class="pts" id="pts42"></a>
<a class="ms" id="p_19Pv_379"></a>
<a class="msdiv" id="msdiv351"></a>
Nānādijagaṇākiṇṇā,<br>
nānāsaragaṇāyutā;<br>
Nānāphaladharā rukkhā,<br>
nānāpupphadharā vanā.</p>
<p>
<a class="sc" id="5"></a>
<a class="ms" id="p_19Pv_380"></a>
<a class="msdiv" id="msdiv352"></a>
Na manussesu īdisaṃ,<br>
nagaraṃ yādisaṃ idaṃ;<br>
Pāsādā bahukā tuyhaṃ,<br>
sovaṇṇarūpiyāmayā;<br>
Daddallamānā <span class="var" title='[{"eds":["bj","mr"],"var":"ābhanti "}]'>ābhenti</span>,<br>
samantā caturo disā.</p>
<p>
<a class="sc" id="6"></a>
<a class="ms" id="p_19Pv_381"></a>
<a class="msdiv" id="msdiv353"></a>
Pañca dāsisatā tuyhaṃ,<br>
yā temā paricārikā;<br>
<span class="var" title='[{"eds":["mr"],"var":"kā "}]'>Tā</span> <span class="var" title='[{"eds":["bj"],"var":"kambukeyūradharā "}]'>kambukāyūradharā</span>,<br>
kañcanāveḷabhūsitā.</p>
<p>
<a class="sc" id="7"></a>
<a class="ms" id="p_19Pv_382"></a>
<a class="msdiv" id="msdiv354"></a>
Pallaṅkā bahukā tuyhaṃ,<br>
sovaṇṇarūpiyāmayā;<br>
<span class="var" title='[{"eds":["bj"],"var":"kādalimigasañchannā "},{"eds":["s2","s3","pts1"],"var":"kadalīmigasañchannā "}]'>Kadalimigasañchannā</span>,<br>
sajjā gonakasanthatā.</p>
<p>
<a class="sc" id="8"></a>
<a class="ms" id="p_19Pv_383"></a>
<a class="msdiv" id="msdiv355"></a>
Yattha tvaṃ vāsūpagatā,<br>
sabbakāmasamiddhinī;<br>
<span class="var" title='[{"eds":["s2","s3","pts1"],"var":"sampattāya aḍḍharattāya "},{"eds":["mr"],"var":"sampattāyaḍḍharattiyā "}]'>Sampattāyaḍḍharattāya</span>,<br>
tato uṭṭhāya gacchasi.</p>
<p>
<a class="sc" id="9"></a>
<a class="ms" id="p_19Pv_384"></a>
<a class="msdiv" id="msdiv356"></a>
Uyyānabhūmiṃ gantvāna,<br>
pokkharaññā samantato;<br>
Tassā tīre tuvaṃ ṭhāsi,<br>
harite saddale subhe.</p>
<p>
<a class="sc" id="10"></a>
<a class="ms" id="p_19Pv_385"></a>
<a class="msdiv" id="msdiv357"></a>
Tato te kaṇṇamuṇḍo sunakho,<br>
Aṅgamaṅgāni khādati;<br>
Yadā ca khāyitā āsi,<br>
Aṭṭhisaṅkhalikā katā;<br>
Ogāhasi pokkharaṇiṃ,<br>
Hoti kāyo yathā pure.</p>
<p>
<a class="sc" id="11"></a>
<a class="ms" id="p_19Pv_386"></a>
<a class="msdiv" id="msdiv358"></a>
Tato tvaṃ <span class="var" title='[{"eds":["pts1"],"var":"uggacchanti "},{"eds":["pts2","mr"],"var":"aṅgapaccaṅgā "}]'>aṅgapaccaṅgī</span>,<br>
sucāru piyadassanā;<br>
Vatthena pārupitvāna,<br>
āyāsi mama santikaṃ.</p>
<p>
<a class="sc" id="12"></a>
<a class="ms" id="p_19Pv_387"></a>
<a class="msdiv" id="msdiv359"></a>
Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
kaṇṇamuṇḍo sunakho tava;<br>
Aṅgamaṅgāni khādatī”ti.</p>
<p>
<a class="sc" id="13"></a>
<a class="ms" id="p_19Pv_388"></a>
<a class="msdiv" id="msdiv360"></a>
“<span class="var" title='[{"eds":["bj","s2","s3","pts1","pts2"],"var":"kimbilāyaṃ "}]'>Kimilāyaṃ</span> gahapati,<br>
saddho āsi upāsako;<br>
Tassāhaṃ bhariyā āsiṃ,<br>
dussīlā aticārinī.</p>
<p>
<a class="sc" id="14"></a>
<a class="ms" id="p_19Pv_389"></a>
<a class="msdiv" id="msdiv361"></a>
So <span class="var" title='[{"eds":["s2","s3"],"var":"evamāticaramānāya "},{"eds":["pts1","pts2"],"var":"evam aticaramānāya "}]'>maṃ aticaramānāya</span>,<br>
sāmiko etadabravi;<br>
‘<span class="var" title='[{"eds":["bj"],"var":"netaṃ channaṃ na "},{"eds":["mr"],"var":"netaṃ channaṃ netaṃ "}]'>Netaṃ channaṃ</span> patirūpaṃ,<br>
yaṃ tvaṃ aticarāsi maṃ’.</p>
<p>
<a class="sc" id="15"></a>
<a class="ms" id="p_19Pv_390"></a>
<a class="msdiv" id="msdiv362"></a>
Sāhaṃ ghorañca sapathaṃ,<br>
musāvādañca bhāsisaṃ;<br>
‘Nāhaṃ taṃ aticarāmi,<br>
kāyena uda cetasā.</p>
<p>
<a class="sc" id="16"></a>
<a class="ms" id="p_19Pv_391"></a>
<a class="msdiv" id="msdiv363"></a>
Sacāhaṃ taṃ aticarāmi,<br>
kāyena uda cetasā;<br>
Kaṇṇamuṇḍoyaṃ sunakho,<br>
aṅgamaṅgāni khādatu’.</p>
<p>
<a class="sc" id="17"></a>
<a class="ms" id="p_19Pv_392"></a>
<a class="msdiv" id="msdiv364"></a>
Tassa kammassa vipākaṃ,<br>
musāvādassa cūbhayaṃ;<br>
Satteva vassasatāni,<br>
anubhūtaṃ yato hi me;<br>
Kaṇṇamuṇḍo ca sunakho,<br>
aṅgamaṅgāni khādati.</p>
<p>
<a class="sc" id="18"></a>
<a class="ms" id="p_19Pv_393"></a>
<a class="msdiv" id="msdiv365"></a>
Tvañca deva bahukāro,<br>
atthāya me idhāgato;<br>
Sumuttāhaṃ kaṇṇamuṇḍassa,<br>
asokā akutobhayā.</p>
<p>
<a class="sc" id="19"></a>
<a class="pts" id="pts43"></a>
<a class="ms" id="p_19Pv_394"></a>
<a class="msdiv" id="msdiv366"></a>
Tāhaṃ deva namassāmi,<br>
yācāmi pañjalīkatā;<br>
Bhuñja amānuse kāme,<br>
rama deva mayā sahā”ti.</p>
<p>
<a class="sc" id="20"></a>
<a class="ms" id="p_19Pv_395"></a>
<a class="msdiv" id="msdiv367"></a>
“Bhuttā amānusā kāmā,<br>
ramitomhi tayā saha;<br>
Tāhaṃ subhage yācāmi,<br>
khippaṃ paṭinayāhi man”ti.</p>
</blockquote>
<p class="endsutta">
<a class="sc" id="21"></a>
<a class="ms" id="p_19Pv_396"></a>
Kaṇṇamuṇḍapetivatthu dvādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>