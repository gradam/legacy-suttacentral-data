<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv26">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>1 Abhijjamānapetavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Pv_420"></a>
<a class="msdiv" id="msdiv387"></a>
“Abhijjamāne vārimhi,<br>
gaṅgāya idha gacchasi;<br>
Naggo pubbaddhapetova,<br>
māladhārī alaṅkato;<br>
Kuhiṃ gamissasi peta,<br>
kattha vāso bhavissatī”ti.<br></p>
<p>
<a class="sc" id="2"></a>
<a class="ms" id="p_19Pv_421"></a>
<a class="msdiv" id="msdiv388"></a>
“Cundaṭṭhilaṃ gamissāmi,<br>
peto so iti bhāsati;<br>
Antare vāsabhagāmaṃ,<br>
bārāṇasiṃ ca santike”.<br></p>
<p>
<a class="sc" id="3"></a>
<a class="ms" id="p_19Pv_422"></a>
<a class="msdiv" id="msdiv389"></a>
Tañca disvā mahāmatto,<br>
koliyo iti vissuto;<br>
Sattuṃ bhattañca petassa,<br>
pītakañca yugaṃ adā.<br></p>
<p>
<a class="sc" id="4"></a>
<a class="ms" id="p_19Pv_423"></a>
<a class="msdiv" id="msdiv390"></a>
Nāvāya tiṭṭhamānāya,<br>
kappakassa adāpayi;<br>
Kappakassa padinnamhi,<br>
ṭhāne petassa dissatha.<br></p>
<p>
<a class="sc" id="5"></a>
<a class="ms" id="p_19Pv_424"></a>
<a class="msdiv" id="msdiv391"></a>
Tato suvatthavasano,<br>
māladhārī alaṅkato;<br>
Ṭhāne ṭhitassa petassa,<br>
dakkhiṇā upakappatha;<br>
Tasmā dajjetha petānaṃ,<br>
anukampāya punappunaṃ.<br></p>
<p>
<a class="sc" id="6"></a>
<a class="ms" id="p_19Pv_425"></a>
<a class="msdiv" id="msdiv392"></a>
Sātunnavasanā eke,<br>
aññe kesanivāsanā;<br>
Petā bhattāya gacchanti,<br>
pakkamanti disodisaṃ.<br></p>
<p>
<a class="sc" id="7"></a>
<a class="ms" id="p_19Pv_426"></a>
<a class="msdiv" id="msdiv393"></a>
Dūre eke padhāvitvā,<br>
aladdhāva nivattare;<br>
Chātā pamucchitā bhantā,<br>
bhūmiyaṃ paṭisumbhitā.<br></p>
<p>
<a class="sc" id="8"></a>
<a class="ms" id="p_19Pv_427"></a>
<a class="msdiv" id="msdiv394"></a>
Te ca tattha papatitā,<br>
bhūmiyaṃ paṭisumbhitā;<br>
Pubbe akatakalyāṇā,<br>
aggidaḍḍhāva ātape.<br></p>
<p>
<a class="sc" id="9"></a>
<a class="ms" id="p_19Pv_428"></a>
<a class="msdiv" id="msdiv395"></a>
“Mayaṃ pubbe pāpadhammā,<br>
gharaṇī kulamātaro;<br>
Santesu deyyadhammesu,<br>
dīpaṃ nākamha attano.<br></p>
<p>
<a class="sc" id="10"></a>
<a class="ms" id="p_19Pv_429"></a>
<a class="msdiv" id="msdiv396"></a>
Pahūtaṃ annapānampi,<br>
apissu avakirīyati;<br>
Sammaggate pabbajite,<br>
na ca kiñci adamhase.<br></p>
<p>
<a class="sc" id="11"></a>
<a class="ms" id="p_19Pv_430"></a>
<a class="msdiv" id="msdiv397"></a>
Akammakāmā alasā,<br>
Sādukāmā mahagghasā;<br>
Ālopapiṇḍadātāro,<br>
Paṭiggahe paribhāsimhase.<br></p>
<p>
<a class="sc" id="12"></a>
<a class="ms" id="p_19Pv_431"></a>
<a class="msdiv" id="msdiv398"></a>
Te gharā tā ca dāsiyo,<br>
tānevābharaṇāni no;<br>
Te aññe paricārenti,<br>
mayaṃ dukkhassa bhāgino.<br></p>
<p>
<a class="sc" id="13"></a>
<a class="ms" id="p_19Pv_432"></a>
<a class="msdiv" id="msdiv399"></a>
Veṇī vā avaññā honti,<br>
rathakārī ca dubbhikā;<br>
Caṇḍālī kapaṇā honti,<br>
kappakā ca punappunaṃ.<br></p>
<p>
<a class="sc" id="14"></a>
<a class="ms" id="p_19Pv_433"></a>
<a class="msdiv" id="msdiv400"></a>
Yāni yāni nihīnāni,<br>
kulāni kapaṇāni ca;<br>
Tesu tesveva jāyanti,<br>
esā maccharino gati.<br></p>
<p>
<a class="sc" id="15"></a>
<a class="ms" id="p_19Pv_434"></a>
<a class="msdiv" id="msdiv401"></a>
Pubbe ca katakalyāṇā,<br>
dāyakā vītamaccharā;<br>
Saggaṃ te paripūrenti,<br>
obhāsenti ca nandanaṃ.<br></p>
<p>
<a class="sc" id="16"></a>
<a class="ms" id="p_19Pv_435"></a>
<a class="msdiv" id="msdiv402"></a>
Vejayante ca pāsāde,<br>
ramitvā kāmakāmino;<br>
Uccākulesu jāyanti,<br>
sabhogesu tato cutā.<br></p>
<p>
<a class="sc" id="17"></a>
<a class="ms" id="p_19Pv_436"></a>
<a class="msdiv" id="msdiv403"></a>
Kūṭāgāre ca pāsāde,<br>
pallaṅke gonakatthate;<br>
Bījitaṅgā morahatthehi,<br>
kule jātā yasassino.<br></p>
<p>
<a class="sc" id="18"></a>
<a class="ms" id="p_19Pv_437"></a>
<a class="msdiv" id="msdiv404"></a>
Aṅkato aṅkaṃ gacchanti,<br>
māladhārī alaṅkatā;<br>
Dhātiyo upatiṭṭhanti,<br>
sāyaṃ pātaṃ sukhesino.<br></p>
<p>
<a class="sc" id="19"></a>
<a class="ms" id="p_19Pv_438"></a>
<a class="msdiv" id="msdiv405"></a>
Nayidaṃ akatapuññānaṃ,<br>
katapuññānamevidaṃ;<br>
Asokaṃ nandanaṃ rammaṃ,<br>
tidasānaṃ mahāvanaṃ.<br></p>
<p>
<a class="sc" id="20"></a>
<a class="ms" id="p_19Pv_439"></a>
<a class="msdiv" id="msdiv406"></a>
Sukhaṃ akatapuññānaṃ,<br>
idha natthi parattha ca;<br>
Sukhañca katapuññānaṃ,<br>
idha ceva parattha ca.<br></p>
<p>
<a class="sc" id="21"></a>
<a class="ms" id="p_19Pv_440"></a>
<a class="msdiv" id="msdiv407"></a>
Tesaṃ sahabyakāmānaṃ,<br>
kattabbaṃ kusalaṃ bahuṃ;<br>
Katapuññā hi modanti,<br>
sagge bhogasamaṅgino”ti.<br></p>
</blockquote>
<p class="endsutta">
<a class="sc" id="22"></a>
<a class="ms" id="p_19Pv_441"></a>
Abhijjamānapetavatthu paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>