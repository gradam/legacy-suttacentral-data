<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv29">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>4 Bhu­sapeta­vatthu</h1>
</div>
<blockquote class="gatha">
<p><a class="sc" id="1"></a><a class="pts2" id="pts255"></a><a class="ms" id="p_19Pv_483"></a><a class="msdiv" id="msdiv447"></a>“Bhusāni eko sāliṃ punāparo,<br>
Ayañca nārī saka­maṃ­salo­hi­taṃ;<br>
Tuvañca gūthaṃ asuciṃ <span class="var" title="akantikaṃ (bj, pts1-2)" id="note153">akantaṃ</span>,<br>
Paribhuñjasi kissa ayaṃ vipāko”ti.</p>
<p><a class="sc" id="2"></a><a class="ms" id="p_19Pv_484"></a><a class="msdiv" id="msdiv448"></a>“Ayaṃ pure mātaraṃ hiṃsati,<br>
Ayaṃ pana kūṭavāṇijo;<br>
Ayaṃ maṃsāni khāditvā,<br>
Musāvādena vañceti.</p>
<p><a class="sc" id="3"></a><a class="ms" id="p_19Pv_485"></a><a class="msdiv" id="msdiv449"></a>Ahaṃ manussesu manussabhūtā,<br>
Agārinī sabbakulassa issarā;<br>
Santesu pariguhāmi,<br>
Mā ca kiñci ito adaṃ.</p>
<p><a class="sc" id="4"></a><a class="ms" id="p_19Pv_486"></a><a class="msdiv" id="msdiv450"></a>Musāvādena chādemi,<br>
‘natthi etaṃ mama gehe;<br>
Sace santaṃ niguhāmi,<br>
gūtho me hotu bhojanaṃ’.</p>
<p><a class="sc" id="5"></a><a class="ms" id="p_19Pv_487"></a><a class="msdiv" id="msdiv451"></a>Tassa kammassa vipākena,<br>
musāvādassa cūbhayaṃ;<br>
Sugandhaṃ sālino bhattaṃ,<br>
gūthaṃ me parivattati.</p>
<p><a class="sc" id="6"></a><a class="ms" id="p_19Pv_488"></a><a class="msdiv" id="msdiv452"></a>Avañjhāni ca kammāni,<br>
Na hi kammaṃ vinassati;<br>
Duggandhaṃ <span class="var" title="kimijaṃ (bj, pts2) | kimīnaṃ (s2, s3, pts1)" id="note154">kiminaṃ</span> <span class="var" title="mīḷhaṃ (bj, s2, s3, pts1-2)" id="note155">mīḷaṃ</span>,<br>
Bhuñjāmi ca pivāmi cā”ti.</p>
</blockquote>
<p class="endsutta"><a class="sc" id="7"></a><a class="ms" id="p_19Pv_489"></a>Bhu­sapeta­vatthu catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
