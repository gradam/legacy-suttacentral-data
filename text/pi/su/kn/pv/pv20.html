<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv20">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>8 Cūḷaseṭṭhipetavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Pv_269"></a>
<a class="msdiv" id="msdiv246"></a>
“Naggo kiso pabbajitosi bhante,<br>
Rattiṃ kuhiṃ gacchasi kissa hetu;<br>
Ācikkha me taṃ api sakkuṇemu,<br>
Sabbena vittaṃ paṭipādaye tuvan”ti.<br></p>
<p>
<a class="sc" id="2"></a>
<a class="ms" id="p_19Pv_270"></a>
<a class="msdiv" id="msdiv247"></a>
“Bārāṇasī nagaraṃ dūraghuṭṭhaṃ,<br>
Tatthāhaṃ gahapati aḍḍhako ahu dīno;<br>
Adātā gedhitamano āmisasmiṃ,<br>
Dussīlyena yamavisayamhi patto.<br></p>
<p>
<a class="sc" id="3"></a>
<a class="ms" id="p_19Pv_271"></a>
<a class="msdiv" id="msdiv248"></a>
So sūcikāya kilamito tehi,<br>
Teneva ñātīsu yāmi āmisakiñcikkhahetu;<br>
Adānasīlā na ca saddahanti,<br>
Dānaphalaṃ hoti paramhi loke.<br></p>
<p>
<a class="sc" id="4"></a>
<a class="ms" id="p_19Pv_272"></a>
<a class="msdiv" id="msdiv249"></a>
Dhītā ca mayhaṃ lapate abhikkhaṇaṃ,<br>
‘Dassāmi dānaṃ pitūnaṃ pitāmahānaṃ’;<br>
Tamupakkhaṭaṃ parivisayanti brāhmaṇā,<br>
‘Yāmi ahaṃ andhakavindaṃ bhottun’”ti.<br></p>
<p>
<a class="sc" id="5"></a>
<a class="ms" id="p_19Pv_273"></a>
<a class="msdiv" id="msdiv250"></a>
Tamavoca rājā “anubhaviyāna tampi,<br>
Eyyāsi khippaṃ ahamapi kassaṃ pūjaṃ;<br>
Ācikkha me taṃ yadi atthi hetu,<br>
Saddhāyitaṃ hetuvaco suṇomā”ti.<br></p>
<p>
<a class="sc" id="6"></a>
<a class="ms" id="p_19Pv_274"></a>
<a class="msdiv" id="msdiv251"></a>
“Tathā”ti vatvā agamāsi tattha,<br>
Bhuñjiṃsu bhattaṃ na ca dakkhiṇārahā;<br>
Paccāgami rājagahaṃ punāparaṃ,<br>
Pāturahosi purato janādhipassa.<br></p>
<p>
<a class="sc" id="7"></a>
<a class="ms" id="p_19Pv_275"></a>
<a class="msdiv" id="msdiv252"></a>
Disvāna petaṃ punadeva āgataṃ,<br>
Rājā avoca “ahamapi kiṃ dadāmi;<br>
Ācikkha me taṃ yadi atthi hetu,<br>
Yena tuvaṃ cirataraṃ pīṇito siyā”ti.<br></p>
<p>
<a class="sc" id="8"></a>
<a class="ms" id="p_19Pv_276"></a>
<a class="msdiv" id="msdiv253"></a>
“Buddhañca saṃghaṃ parivisiyāna rāja,<br>
Annena pānena ca cīvarena;<br>
Taṃ dakkhiṇaṃ ādisa me hitāya,<br>
Evaṃ ahaṃ cirataraṃ pīṇito siyā”ti.<br></p>
<p>
<a class="sc" id="9"></a>
<a class="ms" id="p_19Pv_277"></a>
<a class="msdiv" id="msdiv254"></a>
Tato ca rājā nipatitvā tāvade,<br>
Dānaṃ sahatthā atulaṃ daditvā saṃghe;<br>
Ārocesi pakataṃ tathāgatassa,<br>
Tassa ca petassa dakkhiṇaṃ ādisittha.<br></p>
<p>
<a class="sc" id="10"></a>
<a class="ms" id="p_19Pv_278"></a>
<a class="msdiv" id="msdiv255"></a>
So pūjito ativiya sobhamāno,<br>
Pāturahosi purato janādhipassa;<br>
“Yakkhohamasmi paramiddhipatto,<br>
Na mayhamatthi samā sadisā mānusā.<br></p>
<p>
<a class="sc" id="11"></a>
<a class="ms" id="p_19Pv_279"></a>
<a class="msdiv" id="msdiv256"></a>
Passānubhāvaṃ aparimitaṃ mamayidaṃ,<br>
Tayānudiṭṭhaṃ atulaṃ datvā saṃghe;<br>
Santappito satataṃ sadā bahūhi,<br>
Yāmi ahaṃ sukhito manussadevā”ti.<br></p>
</blockquote>
<p class="endsutta">
<a class="sc" id="12"></a>
<a class="ms" id="p_19Pv_280"></a>
Cūḷaseṭṭhipetavatthu aṭṭhamaṃ.<br>
Bhāṇavāraṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>