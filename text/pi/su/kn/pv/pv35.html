<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv35">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>Dhātuvivaṇṇapetavatthu</h1>
</div>
<blockquote class="gatha">
<p>
<a class="msdiv" id="msdiv507"></a>
<a class="ms" id="p_19Pv_550"></a>
<a class="sc" id="1"></a>
“Antalikkhasmiṃ tiṭṭhanto,<br>
Duggandho pūti vāyasi;<br>
Mukhañca te kimayo pūtigandhaṃ,<br>
Khādanti kiṃ kammamakāsi pubbe.<br>
</p>
<p>
<a class="msdiv" id="msdiv508"></a>
<a class="ms" id="p_19Pv_551"></a>
<a class="sc" id="2"></a>
Tato satthaṃ gahetvāna,<br>
okkantanti punappunaṃ;<br>
Khārena paripphositvā,<br>
okkantanti punappunaṃ.<br>
</p>
<p>
<a class="msdiv" id="msdiv509"></a>
<a class="ms" id="p_19Pv_552"></a>
<a class="sc" id="3"></a>
Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
idaṃ dukkhaṃ nigacchasī”ti.<br>
</p>
<p>
<a class="msdiv" id="msdiv510"></a>
<a class="ms" id="p_19Pv_553"></a>
<a class="sc" id="4"></a>
“Ahaṃ rājagahe ramme,<br>
ramaṇīye giribbaje;<br>
Issaro dhanadhaññassa,<br>
supahūtassa mārisa.<br>
</p>
<p>
<a class="msdiv" id="msdiv511"></a>
<a class="ms" id="p_19Pv_554"></a>
<a class="sc" id="5"></a>
Tassāyaṃ me bhariyā ca,<br>
dhītā ca suṇisā ca me;<br>
Tā mālaṃ uppalañcāpi,<br>
paccagghañca vilepanaṃ;<br>
Thūpaṃ harantiyo vāresiṃ,<br>
taṃ pāpaṃ pakataṃ mayā.<br>
</p>
<p>
<a class="msdiv" id="msdiv512"></a>
<a class="ms" id="p_19Pv_555"></a>
<a class="sc" id="6"></a>
Chaḷāsītisahassāni,<br>
mayaṃ paccattavedanā;<br>
Thūpapūjaṃ vivaṇṇetvā,<br>
paccāma niraye bhusaṃ.<br>
</p>
<p>
<a class="msdiv" id="msdiv513"></a>
<a class="ms" id="p_19Pv_556"></a>
<a class="sc" id="7"></a>
Ye ca kho thūpapūjāya,<br>
vattante arahato mahe;<br>
Ādīnavaṃ pakāsenti,<br>
vivecayetha ne tato.<br>
</p>
<p>
<a class="msdiv" id="msdiv514"></a>
<a class="ms" id="p_19Pv_557"></a>
<a class="sc" id="8"></a>
Imā ca passa āyantiyo,<br>
Māladhārī alaṅkatā;<br>
Mālāvipākaṃnubhontiyo,<br>
Samiddhā ca tā yasassiniyo.<br>
</p>
<p>
<a class="msdiv" id="msdiv515"></a>
<a class="ms" id="p_19Pv_558"></a>
<a class="sc" id="9"></a>
Tañca disvāna accheraṃ,<br>
abbhutaṃ lomahaṃsanaṃ;<br>
Namo karonti sappaññā,<br>
vandanti taṃ mahāmuniṃ.<br>
</p>
<p>
<a class="msdiv" id="msdiv516"></a>
<a class="ms" id="p_19Pv_559"></a>
<a class="sc" id="10"></a>
Sohaṃ nūna ito gantvā,<br>
yoniṃ laddhāna mānusiṃ;<br>
Thūpapūjaṃ karissāmi,<br>
appamatto punappunan”ti.<br>
</p>
</blockquote>
<p class="endsutta">
<a class="ms" id="p_19Pv_560"></a>
<a class="sc" id="11"></a>
Dhātuvivaṇṇapetavatthu dasamaṃ.</p>
<p class="endsection">
<a class="ms" id="p_19Pv_561"></a>
<a class="sc" id="12"></a>
Cūḷavaggo tatiyo.</p>
<p class="endsection summary">
<a class="ms" id="p_19Pv_562"></a>
<a class="sc" id="13"></a>
Tassuddānaṃ</p>
<blockquote class="uddanagatha">
<p>
<a class="ms" id="p_19Pv_563"></a>
<a class="sc" id="14"></a>
Abhijjamāno kuṇḍiyo,<br>
rathakārī bhusena ca;<br>
Kumāro gaṇikā ceva,<br>
dve luddā piṭṭhipūjanā;<br>
Vaggo tena pavuccatīti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>