<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pv36">
<article>
<div class="hgroup">
<p class="division">Petavatthu</p>
<p>Mahāvagga</p>
<h1>1 Ambasakkarapetavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Pv_564"></a>
<a class="msdiv" id="msdiv517"></a>
Vesālī nāma nagaratthi vajjīnaṃ,<br>
Tattha ahu licchavi ambasakkaro;<br>
Disvāna petaṃ nagarassa bāhiraṃ,<br>
Tattheva pucchittha taṃ kāraṇatthiko.<br></p>
<p>
<a class="sc" id="2"></a>
<a class="ms" id="p_19Pv_565"></a>
<a class="msdiv" id="msdiv518"></a>
“Seyyā nisajjā nayimassa atthi,<br>
Abhikkamo natthi paṭikkamo ca;<br>
Asitapītakhāyitavatthabhogā,<br>
Paricārikā sāpi imassa natthi.<br></p>
<p>
<a class="sc" id="3"></a>
<a class="ms" id="p_19Pv_566"></a>
<a class="msdiv" id="msdiv519"></a>
Ye ñātakā diṭṭhasutā suhajjā,<br>
Anukampakā yassa ahesuṃ pubbe;<br>
Daṭṭhumpi te dāni na taṃ labhanti,<br>
Virājitatto hi janena tena.<br></p>
<p>
<a class="sc" id="4"></a>
<a class="ms" id="p_19Pv_567"></a>
<a class="msdiv" id="msdiv520"></a>
Na oggatattassa bhavanti mittā,<br>
Jahanti mittā vikalaṃ viditvā;<br>
Atthañca disvā parivārayanti,<br>
Bahū mittā uggatattassa honti.<br></p>
<p>
<a class="sc" id="5"></a>
<a class="ms" id="p_19Pv_568"></a>
<a class="msdiv" id="msdiv521"></a>
Nihīnatto sabbabhogehi kiccho,<br>
Sammakkhito samparibhinnagatto;<br>
Ussāvabindūva palimpamāno,<br>
Ajja suve jīvitassūparodho.<br></p>
<p>
<a class="sc" id="6"></a>
<a class="ms" id="p_19Pv_569"></a>
<a class="msdiv" id="msdiv522"></a>
Etādisaṃ uttamakicchappattaṃ,<br>
Uttāsitaṃ pucimandassa sūle;<br>
‘Atha tvaṃ kena vaṇṇena vadesi yakkha,<br>
Jīva bho jīvitameva seyyo’”ti.<br></p>
<p>
<a class="sc" id="7"></a>
<a class="ms" id="p_19Pv_570"></a>
<a class="msdiv" id="msdiv523"></a>
“Sālohito esa ahosi mayhaṃ,<br>
Ahaṃ sarāmi purimāya jātiyā;<br>
Disvā ca me kāruññamahosi rāja,<br>
Mā pāpadhammo nirayaṃ patāyaṃ.<br></p>
<p>
<a class="sc" id="8"></a>
<a class="ms" id="p_19Pv_571"></a>
<a class="msdiv" id="msdiv524"></a>
Ito cuto licchavi esa poso,<br>
Sattussadaṃ nirayaṃ ghorarūpaṃ;<br>
Upapajjati dukkaṭakammakārī,<br>
Mahābhitāpaṃ kaṭukaṃ bhayānakaṃ.<br></p>
<p>
<a class="sc" id="9"></a>
<a class="ms" id="p_19Pv_572"></a>
<a class="msdiv" id="msdiv525"></a>
Anekabhāgena guṇena seyyo,<br>
Ayameva sūlo nirayena tena;<br>
Ekantadukkhaṃ kaṭukaṃ bhayānakaṃ,<br>
Ekantatibbaṃ nirayaṃ patāyaṃ.<br></p>
<p>
<a class="sc" id="10"></a>
<a class="ms" id="p_19Pv_573"></a>
<a class="msdiv" id="msdiv526"></a>
Idañca sutvā vacanaṃ mameso,<br>
Dukkhūpanīto vijaheyya pāṇaṃ;<br>
Tasmā ahaṃ santike na bhaṇāmi,<br>
Mā me kato jīvitassūparodho”.<br></p>
<p>
<a class="sc" id="11"></a>
<a class="ms" id="p_19Pv_574"></a>
<a class="msdiv" id="msdiv527"></a>
“Aññāto eso purisassa attho,<br>
Aññampi icchāmase pucchituṃ tuvaṃ;<br>
Okāsakammaṃ sace no karosi,<br>
Pucchāma taṃ no na ca kujjhitabban”ti.<br></p>
<p>
<a class="sc" id="12"></a>
<a class="ms" id="p_19Pv_575"></a>
<a class="msdiv" id="msdiv528"></a>
“Addhā paṭiññā me tadā ahu,<br>
Nācikkhanā appasannassa hoti;<br>
Akāmā saddheyyavacoti katvā,<br>
Pucchassu maṃ kāmaṃ yathā visayhan”ti.<br></p>
<p>
<a class="sc" id="13"></a>
<a class="ms" id="p_19Pv_576"></a>
<a class="msdiv" id="msdiv529"></a>
“Yaṃ kiñcahaṃ cakkhunā passissāmi,<br>
Sabbampi tāhaṃ abhisaddaheyyaṃ;<br>
Disvāva taṃ nopi ce saddaheyyaṃ,<br>
Kareyyāsi me yakkha niyassakamman”ti.<br></p>
<p>
<a class="sc" id="14"></a>
<a class="ms" id="p_19Pv_577"></a>
<a class="msdiv" id="msdiv530"></a>
“Saccappaṭiññā tava mesā hotu,<br>
Sutvāna dhammaṃ labha suppasādaṃ;<br>
Aññatthiko no ca paduṭṭhacitto,<br>
Yaṃ te sutaṃ asutañcāpi dhammaṃ;<br>
Sabbampi akkhissaṃ yathā pajānanti”.<br></p>
<p>
<a class="sc" id="15"></a>
<a class="ms" id="p_19Pv_578"></a>
<a class="msdiv" id="msdiv531"></a>
“Setena assena alaṅkatena,<br>
Upayāsi sūlāvutakassa santike;<br>
Yānaṃ idaṃ abbhutaṃ dassaneyyaṃ,<br>
Kissetaṃ kammassa ayaṃ vipāko”ti.<br></p>
<p>
<a class="sc" id="16"></a>
<a class="ms" id="p_19Pv_579"></a>
<a class="msdiv" id="msdiv532"></a>
“Vesāliyā nagarassa majjhe,<br>
Cikkhallamagge narakaṃ ahosi;<br>
Gosīsamekāhaṃ pasannacitto,<br>
Setaṃ gahetvā narakasmiṃ nikkhipiṃ.<br></p>
<p>
<a class="sc" id="17"></a>
<a class="ms" id="p_19Pv_580"></a>
<a class="msdiv" id="msdiv533"></a>
Etasmiṃ pādāni patiṭṭhapetvā,<br>
Mayañca aññe ca atikkamimhā;<br>
Yānaṃ idaṃ abbhutaṃ dassaneyyaṃ,<br>
Tasseva kammassa ayaṃ vipāko”ti.<br></p>
<p>
<a class="sc" id="18"></a>
<a class="ms" id="p_19Pv_581"></a>
<a class="msdiv" id="msdiv534"></a>
“Vaṇṇo ca te sabbadisā pabhāsati,<br>
Gandho ca te sabbadisā pavāyati;<br>
Yakkhiddhipattosi mahānubhāvo,<br>
Naggo cāsi kissa ayaṃ vipāko”ti.<br></p>
<p>
<a class="sc" id="19"></a>
<a class="ms" id="p_19Pv_582"></a>
<a class="msdiv" id="msdiv535"></a>
“Akkodhano niccapasannacitto,<br>
Saṇhāhi vācāhi janaṃ upemi;<br>
Tasseva kammassa ayaṃ vipāko,<br>
Dibbo me vaṇṇo satataṃ pabhāsati.<br></p>
<p>
<a class="sc" id="20"></a>
<a class="ms" id="p_19Pv_583"></a>
<a class="msdiv" id="msdiv536"></a>
Yasañca kittiñca dhamme ṭhitānaṃ,<br>
Disvāna mantemi pasannacitto;<br>
Tasseva kammassa ayaṃ vipāko,<br>
Dibbo me gandho satataṃ pavāyati.<br></p>
<p>
<a class="sc" id="21"></a>
<a class="ms" id="p_19Pv_584"></a>
<a class="msdiv" id="msdiv537"></a>
Sahāyānaṃ titthasmiṃ nhāyantānaṃ,<br>
Thale gahetvā nidahissa dussaṃ;<br>
Khiḍḍatthiko no ca paduṭṭhacitto,<br>
Tenamhi naggo kasirā ca vuttī”ti.<br></p>
<p>
<a class="sc" id="22"></a>
<a class="ms" id="p_19Pv_585"></a>
<a class="msdiv" id="msdiv538"></a>
“Yo kīḷamāno pakaroti pāpaṃ,<br>
Tassedisaṃ kammavipākamāhu;<br>
Akīḷamāno pana yo karoti,<br>
Kiṃ tassa kammassa vipākamāhū”ti.<br></p>
<p>
<a class="sc" id="23"></a>
<a class="ms" id="p_19Pv_586"></a>
<a class="msdiv" id="msdiv539"></a>
“Ye duṭṭhasaṅkappamanā manussā,<br>
Kāyena vācāya ca saṃkiliṭṭhā;<br>
Kāyassa bhedā abhisamparāyaṃ,<br>
Asaṃsayaṃ te nirayaṃ upenti.<br></p>
<p>
<a class="sc" id="24"></a>
<a class="ms" id="p_19Pv_587"></a>
<a class="msdiv" id="msdiv540"></a>
Apare pana sugatimāsamānā,<br>
Dāne ratā saṅgahitattabhāvā;<br>
Kāyassa bhedā abhisamparāyaṃ,<br>
Asaṃsayaṃ te sugatiṃ upentī”ti.<br></p>
<p>
<a class="sc" id="25"></a>
<a class="ms" id="p_19Pv_588"></a>
<a class="msdiv" id="msdiv541"></a>
“Taṃ kinti jāneyyamahaṃ avecca,<br>
Kalyāṇapāpassa ayaṃ vipāko;<br>
Kiṃ vāhaṃ disvā abhisaddaheyyaṃ,<br>
Ko vāpi maṃ saddahāpeyya etan”ti.<br></p>
<p>
<a class="sc" id="26"></a>
<a class="ms" id="p_19Pv_589"></a>
<a class="msdiv" id="msdiv542"></a>
“Disvā ca sutvā abhisaddahassu,<br>
Kalyāṇapāpassa ayaṃ vipāko;<br>
Kalyāṇapāpe ubhaye asante,<br>
Siyā nu sattā sugatā duggatā vā.<br></p>
<p>
<a class="sc" id="27"></a>
<a class="ms" id="p_19Pv_590"></a>
<a class="msdiv" id="msdiv543"></a>
No cettha kammāni kareyyuṃ maccā,<br>
Kalyāṇapāpāni manussaloke;<br>
Nāhesuṃ sattā sugatā duggatā vā,<br>
Hīnā paṇītā ca manussaloke.<br></p>
<p>
<a class="sc" id="28"></a>
<a class="ms" id="p_19Pv_591"></a>
<a class="msdiv" id="msdiv544"></a>
Yasmā ca kammāni karonti maccā,<br>
Kalyāṇapāpāni manussaloke;<br>
Tasmā hi sattā sugatā duggatā vā,<br>
Hīnā paṇītā ca manussaloke.<br></p>
<p>
<a class="sc" id="29"></a>
<a class="ms" id="p_19Pv_592"></a>
<a class="msdiv" id="msdiv545"></a>
Dvayajja kammānaṃ vipākamāhu,<br>
Sukhassa dukkhassa ca vedanīyaṃ;<br>
Tā devatāyo paricārayanti,<br>
Paccanti bālā dvayataṃ apassino.<br></p>
<p>
<a class="sc" id="30"></a>
<a class="ms" id="p_19Pv_593"></a>
<a class="msdiv" id="msdiv546"></a>
Na matthi kammāni sayaṃkatāni,<br>
Datvāpi me natthi yo ādiseyya;<br>
Acchādanaṃ sayanamathannapānaṃ,<br>
Tenamhi naggo kasirā ca vuttī”ti.<br></p>
<p>
<a class="sc" id="31"></a>
<a class="ms" id="p_19Pv_594"></a>
<a class="msdiv" id="msdiv547"></a>
“Siyā nu kho kāraṇaṃ kiñci yakkha,<br>
Acchādanaṃ yena tuvaṃ labhetha;<br>
Ācikkha me tvaṃ yadatthi hetu,<br>
Saddhāyikaṃ hetuvaco suṇomā”ti.<br></p>
<p>
<a class="sc" id="32"></a>
<a class="ms" id="p_19Pv_595"></a>
<a class="msdiv" id="msdiv548"></a>
“Kappitako nāma idhatthi bhikkhu,<br>
Jhāyī susīlo arahā vimutto;<br>
Guttindriyo saṃvutapātimokkho,<br>
Sītibhūto uttamadiṭṭhipatto.<br></p>
<p>
<a class="sc" id="33"></a>
<a class="ms" id="p_19Pv_596"></a>
<a class="msdiv" id="msdiv549"></a>
Sakhilo vadaññū suvaco sumukho,<br>
Svāgamo suppaṭimuttako ca;<br>
Puññassa khettaṃ araṇavihārī,<br>
Devamanussānañca dakkhiṇeyyo.<br></p>
<p>
<a class="sc" id="34"></a>
<a class="ms" id="p_19Pv_597"></a>
<a class="msdiv" id="msdiv550"></a>
Santo vidhūmo anīgho nirāso,<br>
Mutto visallo amamo avaṅko;<br>
Nirūpadhī sabbapapañcakhīṇo,<br>
Tisso vijjā anuppatto jutimā.<br></p>
<p>
<a class="sc" id="35"></a>
<a class="ms" id="p_19Pv_598"></a>
<a class="msdiv" id="msdiv551"></a>
Appaññāto disvāpi na ca sujāno,<br>
Munīti naṃ vajjisu voharanti;<br>
Jānanti taṃ yakkhabhūtā anejaṃ,<br>
Kalyāṇadhammaṃ vicarantaṃ loke.<br></p>
<p>
<a class="sc" id="36"></a>
<a class="ms" id="p_19Pv_599"></a>
<a class="msdiv" id="msdiv552"></a>
Tassa tuvaṃ ekayugaṃ duve vā,<br>
Mamuddisitvāna sace dadetha;<br>
Paṭiggahītāni ca tāni assu,<br>
Mamañca passetha sannaddhadussan”ti.<br></p>
<p>
<a class="sc" id="37"></a>
<a class="ms" id="p_19Pv_600"></a>
<a class="msdiv" id="msdiv553"></a>
“Kasmiṃ padese samaṇaṃ vasantaṃ,<br>
Gantvāna passemu mayaṃ idāni;<br>
Yo majja kaṅkhaṃ vicikicchitañca,<br>
Diṭṭhīvisūkāni vinodayeyyā”ti.<br></p>
<p>
<a class="sc" id="38"></a>
<a class="ms" id="p_19Pv_601"></a>
<a class="msdiv" id="msdiv554"></a>
“Eso nisinno kapinaccanāyaṃ,<br>
Parivārito devatāhi bahūhi;<br>
Dhammiṃ kathaṃ bhāsati saccanāmo,<br>
Sakasmimācerake appamatto”ti.<br></p>
<p>
<a class="sc" id="39"></a>
<a class="ms" id="p_19Pv_602"></a>
<a class="msdiv" id="msdiv555"></a>
“Tathāhaṃ kassāmi gantvā idāni,<br>
Acchādayissaṃ samaṇaṃ yugena;<br>
Paṭiggahitāni ca tāni assu,<br>
Tuvañca passemu sannaddhadussan”ti.<br></p>
<p>
<a class="sc" id="40"></a>
<a class="ms" id="p_19Pv_603"></a>
<a class="msdiv" id="msdiv556"></a>
“Mā akkhaṇe pabbajitaṃ upāgami,<br>
Sādhu vo licchavi nesa dhammo;<br>
Tato ca kāle upasaṅkamitvā,<br>
Tattheva passāhi raho nisinnan”ti.<br></p>
<p>
<a class="sc" id="41"></a>
<a class="ms" id="p_19Pv_604"></a>
<a class="msdiv" id="msdiv557"></a>
Tathāti vatvā agamāsi tattha,<br>
Parivārito dāsagaṇena licchavi;<br>
So taṃ nagaraṃ upasaṅkamitvā,<br>
Vāsūpagacchittha sake nivesane.<br></p>
<p>
<a class="sc" id="42"></a>
<a class="ms" id="p_19Pv_605"></a>
<a class="msdiv" id="msdiv558"></a>
Tato ca kāle gihikiccāni katvā,<br>
Nhatvā pivitvā ca khaṇaṃ labhitvā;<br>
Viceyya peḷāto ca yugāni aṭṭha,<br>
Gāhāpayī dāsagaṇena licchavi.<br></p>
<p>
<a class="sc" id="43"></a>
<a class="ms" id="p_19Pv_606"></a>
<a class="msdiv" id="msdiv559"></a>
So taṃ padesaṃ upasaṅkamitvā,<br>
Taṃ addasa samaṇaṃ santacittaṃ;<br>
Paṭikkantaṃ gocarato nivattaṃ,<br>
Sītibhūtaṃ rukkhamūle nisinnaṃ.<br></p>
<p>
<a class="sc" id="44"></a>
<a class="ms" id="p_19Pv_607"></a>
<a class="msdiv" id="msdiv560"></a>
Tamenamavoca upasaṅkamitvā,<br>
Appābādhaṃ phāsuvihārañca pucchi;<br>
“Vesāliyaṃ licchavihaṃ bhadante,<br>
Jānanti maṃ licchavi ambasakkaro.<br></p>
<p>
<a class="sc" id="45"></a>
<a class="ms" id="p_19Pv_608"></a>
<a class="msdiv" id="msdiv561"></a>
Imāni me aṭṭha yugā subhāni,<br>
Paṭigaṇha bhante padadāmi tuyhaṃ;<br>
Teneva atthena idhāgatosmi,<br>
Yathā ahaṃ attamano bhaveyyan”ti.<br></p>
<p>
<a class="sc" id="46"></a>
<a class="ms" id="p_19Pv_609"></a>
<a class="msdiv" id="msdiv562"></a>
“Dūratova samaṇabrāhmaṇā ca,<br>
Nivesanaṃ te parivajjayanti;<br>
Pattāni bhijjanti ca te nivesane,<br>
Saṅghāṭiyo cāpi vidālayanti.<br></p>
<p>
<a class="sc" id="47"></a>
<a class="ms" id="p_19Pv_610"></a>
<a class="msdiv" id="msdiv563"></a>
Athāpare pādakuṭhārikāhi,<br>
Avaṃsirā samaṇā pātayanti;<br>
Etādisaṃ pabbajitā vihesaṃ,<br>
Tayā kataṃ samaṇā pāpuṇanti.<br></p>
<p>
<a class="sc" id="48"></a>
<a class="ms" id="p_19Pv_611"></a>
<a class="msdiv" id="msdiv564"></a>
Tiṇena telampi na tvaṃ adāsi,<br>
Muḷhassa maggampi na pāvadāsi;<br>
Andhassa daṇḍaṃ sayamādiyāsi,<br>
Etādiso kadariyo asaṃvuto tuvaṃ;<br>
Atha tvaṃ kena vaṇṇena kimeva disvā,<br>
Amhehi saha saṃvibhāgaṃ karosī”ti.<br></p>
<p>
<a class="sc" id="49"></a>
<a class="ms" id="p_19Pv_612"></a>
<a class="msdiv" id="msdiv565"></a>
“Paccemi bhante yaṃ tvaṃ vadesi,<br>
Vihesayiṃ samaṇe brāhmaṇe ca;<br>
Khiḍḍatthiko no ca paduṭṭhacitto,<br>
Etampi me dukkaṭameva bhante.<br></p>
<p>
<a class="sc" id="50"></a>
<a class="ms" id="p_19Pv_613"></a>
<a class="msdiv" id="msdiv566"></a>
Khiḍḍāya yakkho pasavitvā pāpaṃ,<br>
Vedeti dukkhaṃ asamattabhogī;<br>
Daharo yuvā nagganiyassa bhāgī,<br>
Kiṃ su tato dukkhatarassa hoti.<br></p>
<p>
<a class="sc" id="51"></a>
<a class="ms" id="p_19Pv_614"></a>
<a class="msdiv" id="msdiv567"></a>
Taṃ disvā saṃvegamalatthaṃ bhante,<br>
Tappaccayā vāpi dadāmi dānaṃ;<br>
Paṭigaṇha bhante vatthayugāni aṭṭha,<br>
Yakkhassimā gacchantu dakkhiṇāyo”ti.<br></p>
<p>
<a class="sc" id="52"></a>
<a class="ms" id="p_19Pv_615"></a>
<a class="msdiv" id="msdiv568"></a>
“Addhā hi dānaṃ bahudhā pasatthaṃ,<br>
Dadato ca te akkhayadhammamatthu;<br>
Paṭigaṇhāmi te vatthayugāni aṭṭha,<br>
Yakkhassimā gacchantu dakkhiṇāyo”ti.<br></p>
<p>
<a class="sc" id="53"></a>
<a class="ms" id="p_19Pv_616"></a>
<a class="msdiv" id="msdiv569"></a>
Tato hi so ācamayitvā licchavi,<br>
Therassa datvāna yugāni aṭṭha;<br>
Paṭiggahitāni ca tāni assu,<br>
Yakkhañca passetha sannaddhadussaṃ.<br></p>
<p>
<a class="sc" id="54"></a>
<a class="ms" id="p_19Pv_617"></a>
<a class="msdiv" id="msdiv570"></a>
Tamaddasā candanasāralittaṃ,<br>
Ājaññamārūḷhamuḷāravaṇṇaṃ;<br>
Alaṅkataṃ sādhunivatthadussaṃ,<br>
Parivāritaṃ yakkhamahiddhipattaṃ.<br></p>
<p>
<a class="sc" id="55"></a>
<a class="ms" id="p_19Pv_618"></a>
<a class="msdiv" id="msdiv571"></a>
So taṃ disvā attamano udaggo,<br>
Pahaṭṭhacitto ca subhaggarūpo;<br>
Kammañca disvāna mahāvipākaṃ,<br>
Sandiṭṭhikaṃ cakkhunā sacchikatvā.<br></p>
<p>
<a class="sc" id="56"></a>
<a class="ms" id="p_19Pv_619"></a>
<a class="msdiv" id="msdiv572"></a>
Tamenamavoca upasaṅkamitvā,<br>
“Dassāmi dānaṃ samaṇabrāhmaṇānaṃ;<br>
Na cāpi me kiñci adeyyamatthi,<br>
Tuvañca me yakkha bahūpakāro”ti.<br></p>
<p>
<a class="sc" id="57"></a>
<a class="ms" id="p_19Pv_620"></a>
<a class="msdiv" id="msdiv573"></a>
“Tuvañca me licchavi ekadesaṃ,<br>
Adāsi dānāni amoghametaṃ;<br>
Svāhaṃ karissāmi tayāva sakkhiṃ,<br>
Amānuso mānusakena saddhin”ti.<br></p>
<p>
<a class="sc" id="58"></a>
<a class="ms" id="p_19Pv_621"></a>
<a class="msdiv" id="msdiv574"></a>
“Gatī ca bandhū ca parāyaṇañca,<br>
Mitto mamāsi atha devatā me;<br>
Yācāmi taṃ pañjaliko bhavitvā,<br>
Icchāmi taṃ yakkha punāpi daṭṭhun”ti.<br></p>
<p>
<a class="sc" id="59"></a>
<a class="ms" id="p_19Pv_622"></a>
<a class="msdiv" id="msdiv575"></a>
“Sace tuvaṃ assaddho bhavissasi,<br>
Kadariyarūpo vippaṭipannacitto;<br>
Tvaṃ neva maṃ lacchasi dassanāya,<br>
Disvā ca taṃ nopi ca ālapissaṃ.<br></p>
<p>
<a class="sc" id="60"></a>
<a class="ms" id="p_19Pv_623"></a>
<a class="msdiv" id="msdiv576"></a>
Sace pana tvaṃ bhavissasi dhammagāravo,<br>
Dāne rato saṅgahitattabhāvo;<br>
Opānabhūto samaṇabrāhmaṇānaṃ,<br>
Evaṃ mamaṃ lacchasi dassanāya.<br></p>
<p>
<a class="sc" id="61"></a>
<a class="ms" id="p_19Pv_624"></a>
<a class="msdiv" id="msdiv577"></a>
Disvā ca taṃ ālapissaṃ bhadante,<br>
Imañca sūlato lahuṃ pamuñca;<br>
Yatonidānaṃ akarimha sakkhiṃ,<br>
Maññāmi sūlāvutakassa kāraṇā.<br></p>
<p>
<a class="sc" id="62"></a>
<a class="ms" id="p_19Pv_625"></a>
<a class="msdiv" id="msdiv578"></a>
Te aññamaññaṃ akarimha sakkhiṃ,<br>
Ayañca sūlato lahuṃ pamutto;<br>
Sakkacca dhammāni samācaranto,<br>
Mucceyya so nirayā ca tamhā;<br>
Kammaṃ siyā aññatra vedanīyaṃ.<br></p>
<p>
<a class="sc" id="63"></a>
<a class="ms" id="p_19Pv_626"></a>
<a class="msdiv" id="msdiv579"></a>
Kappitakañca upasaṅkamitvā,<br>
Teneva saha saṃvibhajitvā kāle;<br>
Sayaṃ mukhenūpanisajja puccha,<br>
So te akkhissati etamatthaṃ.<br></p>
<p>
<a class="sc" id="64"></a>
<a class="ms" id="p_19Pv_627"></a>
<a class="msdiv" id="msdiv580"></a>
Tameva bhikkhuṃ upasaṅkamitvā,<br>
Pucchassu aññatthiko no ca paduṭṭhacitto;<br>
So te sutaṃ asutañcāpi dhammaṃ,<br>
Sabbampi akkhissati yathā pajānan”ti.<br></p>
<p>
<a class="sc" id="65"></a>
<a class="ms" id="p_19Pv_628"></a>
<a class="msdiv" id="msdiv581"></a>
So tattha rahassaṃ samullapitvā,<br>
Sakkhiṃ karitvāna amānusena;<br>
Pakkāmi so licchavīnaṃ sakāsaṃ,<br>
Atha bravi parisaṃ sannisinnaṃ.<br></p>
<p>
<a class="sc" id="66"></a>
<a class="ms" id="p_19Pv_629"></a>
<a class="msdiv" id="msdiv582"></a>
“Suṇantu bhonto mama ekavākyaṃ,<br>
Varaṃ varissaṃ labhissāmi atthaṃ;<br>
Sūlāvuto puriso luddakammo,<br>
Paṇihitadaṇḍo anusattarūpo.<br></p>
<p>
<a class="sc" id="67"></a>
<a class="ms" id="p_19Pv_630"></a>
<a class="msdiv" id="msdiv583"></a>
Ettāvatā vīsatirattimattā,<br>
Yato āvuto neva jīvati na mato;<br>
Tāhaṃ mocayissāmi dāni,<br>
Yathāmatiṃ anujānātu saṃgho”ti.<br></p>
<p>
<a class="sc" id="68"></a>
<a class="ms" id="p_19Pv_631"></a>
<a class="msdiv" id="msdiv584"></a>
“Etañca aññañca lahuṃ pamuñca,<br>
Ko taṃ vadetha tathā karontaṃ;<br>
Yathā pajānāsi tathā karohi,<br>
Yathāmatiṃ anujānāti saṃgho”ti.<br></p>
<p>
<a class="sc" id="69"></a>
<a class="ms" id="p_19Pv_632"></a>
<a class="msdiv" id="msdiv585"></a>
So taṃ padesaṃ upasaṅkamitvā,<br>
Sūlāvutaṃ mocayi khippameva;<br>
“Mā bhāyi sammā”ti ca taṃ avoca,<br>
Tikicchakānañca upaṭṭhapesi.<br></p>
<p>
<a class="sc" id="70"></a>
<a class="ms" id="p_19Pv_633"></a>
<a class="msdiv" id="msdiv586"></a>
“Kappitakañca upasaṅkamitvā,<br>
Teneva saha saṃvibhajitvā kāle;<br>
Sayaṃ mukhenūpanisajja licchavi,<br>
Tatheva pucchittha naṃ kāraṇatthiko.<br></p>
<p>
<a class="sc" id="71"></a>
<a class="ms" id="p_19Pv_634"></a>
<a class="msdiv" id="msdiv587"></a>
Sūlāvuto puriso luddakammo,<br>
Paṇihitadaṇḍo anusattarūpo;<br>
Ettāvatā vīsatirattimattā,<br>
Yato āvuto neva jīvati na mato.<br></p>
<p>
<a class="sc" id="72"></a>
<a class="ms" id="p_19Pv_635"></a>
<a class="msdiv" id="msdiv588"></a>
So mocito gantvā mayā idāni,<br>
Etassa yakkhassa vaco hi bhante;<br>
Siyā nu kho kāraṇaṃ kiñcideva,<br>
Yena so nirayaṃ no vajeyya.<br></p>
<p>
<a class="sc" id="73"></a>
<a class="ms" id="p_19Pv_636"></a>
<a class="msdiv" id="msdiv589"></a>
Ācikkha bhante yadi atthi hetu,<br>
Saddhāyikaṃ hetuvaco suṇoma;<br>
Na tesaṃ kammānaṃ vināsamatthi,<br>
Avedayitvā idha byantibhāvo”ti.<br></p>
<p>
<a class="sc" id="74"></a>
<a class="ms" id="p_19Pv_637"></a>
<a class="msdiv" id="msdiv590"></a>
“Sace sa dhammāni samācareyya,<br>
Sakkacca rattindivamappamatto;<br>
Mucceyya so nirayā ca tamhā,<br>
Kammaṃ siyā aññatra vedanīyan”ti.<br></p>
<p>
<a class="sc" id="75"></a>
<a class="ms" id="p_19Pv_638"></a>
<a class="msdiv" id="msdiv591"></a>
“Aññāto eso purisassa attho,<br>
Mamampi dāni anukampa bhante;<br>
Anusāsa maṃ ovada bhūripañña,<br>
Yathā ahaṃ no nirayaṃ vajeyyan”ti.<br></p>
<p>
<a class="sc" id="76"></a>
<a class="ms" id="p_19Pv_639"></a>
<a class="msdiv" id="msdiv592"></a>
“Ajjeva buddhaṃ saraṇaṃ upehi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇḍaphullāni samādiyassu.<br></p>
<p>
<a class="sc" id="77"></a>
<a class="ms" id="p_19Pv_640"></a>
<a class="msdiv" id="msdiv593"></a>
Pāṇātipātā viramassu khippaṃ,<br>
Loke adinnaṃ parivajjayassu;<br>
Amajjapo mā ca musā abhāṇī,<br>
Sakena dārena ca hohi tuṭṭho;<br>
Imañca ariyaṃ aṭṭhaṅgavarenupetaṃ,<br>
Samādiyāhi kusalaṃ sukhudrayaṃ.<br></p>
<p>
<a class="sc" id="78"></a>
<a class="ms" id="p_19Pv_641"></a>
<a class="msdiv" id="msdiv594"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Annaṃ pānaṃ khādanīyaṃ,<br>
vatthasenāsanāni ca;<br>
Dadāhi ujubhūtesu,<br>
vippasannena cetasā.<br></p>
<p>
<a class="sc" id="79"></a>
<a class="ms" id="p_19Pv_642"></a>
<a class="msdiv" id="msdiv595"></a>
Bhikkhūpi sīlasampanne,<br>
vītarāge bahussute;<br>
Tappehi annapānena,<br>
sadā puññaṃ pavaḍḍhati.<br></p>
<p>
<a class="sc" id="80"></a>
<a class="ms" id="p_19Pv_643"></a>
<a class="msdiv" id="msdiv596"></a>
Evañca dhammāni samācaranto,<br>
Sakkacca rattindivamappamatto;<br>
Muñca tuvaṃ nirayā ca tamhā,<br>
Kammaṃ siyā aññatra vedanīyan”ti.<br></p>
<p>
<a class="sc" id="81"></a>
<a class="ms" id="p_19Pv_644"></a>
<a class="msdiv" id="msdiv597"></a>
“Ajjeva buddhaṃ saraṇaṃ upemi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇḍaphullāni samādiyāmi.<br></p>
<p>
<a class="sc" id="82"></a>
<a class="ms" id="p_19Pv_645"></a>
<a class="msdiv" id="msdiv598"></a>
Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho;<br>
Imañca ariyaṃ aṭṭhaṅgavarenupetaṃ,<br>
Samādiyāmi kusalaṃ sukhudrayaṃ.<br></p>
<p>
<a class="sc" id="83"></a>
<a class="ms" id="p_19Pv_646"></a>
<a class="msdiv" id="msdiv599"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Annaṃ pānaṃ khādanīyaṃ,<br>
vatthasenāsanāni ca.<br></p>
<p>
<a class="sc" id="84"></a>
<a class="ms" id="p_19Pv_647"></a>
<a class="msdiv" id="msdiv600"></a>
Bhikkhū ca sīlasampanne,<br>
vītarāge bahussute;<br>
Dadāmi na vikampāmi,<br>
buddhānaṃ sāsane rato”ti.<br></p>
<p>
<a class="sc" id="85"></a>
<a class="ms" id="p_19Pv_648"></a>
<a class="msdiv" id="msdiv601"></a>
Etādiso licchavi ambasakkaro,<br>
Vesāliyaṃ aññataro upāsako;<br>
Saddho mudū kārakaro ca bhikkhu,<br>
Saṃghañca sakkacca tadā upaṭṭhahi.<br></p>
<p>
<a class="sc" id="86"></a>
<a class="ms" id="p_19Pv_649"></a>
<a class="msdiv" id="msdiv602"></a>
Sūlāvuto ca arogo hutvā,<br>
Serī sukhī pabbajjaṃ upāgami;<br>
Bhikkhuñca āgamma kappitakuttamaṃ,<br>
Ubhopi sāmaññaphalāni ajjhaguṃ.<br></p>
<p>
<a class="sc" id="87"></a>
<a class="ms" id="p_19Pv_650"></a>
<a class="msdiv" id="msdiv603"></a>
Etādisā sappurisāna sevanā,<br>
Mahapphalā hoti sataṃ vijānataṃ;<br>
Sūlāvuto aggaphalaṃ aphassayi,<br>
Phalaṃ kaniṭṭhaṃ pana ambasakkaroti.<br></p>
</blockquote>
<p class="endsutta">
<a class="sc" id="88"></a>
<a class="ms" id="p_19Pv_651"></a>
Ambasakkarapetavatthu paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>