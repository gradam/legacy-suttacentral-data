<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ne14">
<article>
<div class="hgroup">
<p class="division">Netti</p>
<p>Paṭi­niddesa­vāra</p>
<p>Vibhaṅga 11</p>
<h1>Paññat­ti­hā­ravi­bhaṅga</h1>
</div>
<p><a class="sc" id="246"></a><a class="ms" id="p_27Ne_297"></a><a class="msdiv" id="msdiv39"></a>Tattha katamo paññattihāro? “Ekaṃ bhagavā dhammaṃ paññattīhi vividhāhi desetī”ti.</p>
<p><a class="sc" id="247"></a><a class="pts" id="pts57"></a><a class="ms" id="p_27Ne_298"></a>Yā pakatikathāya desanā. Ayaṃ nikkhepa­paññatti. Kā ca pakatikathāya desanā, cattāri saccāni. Yathā bhagavā āha—“idaṃ dukkhan”ti ayaṃ paññatti pañcannaṃ khandhānaṃ channaṃ dhātūnaṃ aṭṭhārasannaṃ dhātūnaṃ dvādasannaṃ āyatanānaṃ dasannaṃ indriyānaṃ nikkhepa­paññatti.</p>
<p><span class="cross" title="^sn12.64#1 [64. Atthirāgasutta] | ^mnd2#2 [Guhaṭṭha­ka­sutta­niddesa] | ^kv1.1#712 [Suddha­sacci­kaṭṭha/ Suttasādhana]" id="note144">*</span> <a class="sc" id="248"></a><a class="ms" id="p_27Ne_299"></a>Kabaḷīkāre ce, bhikkhave, āhāre atthi rāgo atthi <span class="var" title="nandi (bj, pts1)" id="note145">nandī</span> atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ <span class="var" title="vuḍḍhi (bj) | buddhi (mr)" id="note146">vuddhi</span>. Yattha atthi saṅkhārānaṃ vuddhi, atthi tattha āyatiṃ punabbha­vā­bhi­nib­batti. Yattha atthi āyatiṃ punabbha­vā­bhi­nib­batti, atthi tattha āyatiṃ jāti­jarā­maraṇaṃ. Yattha atthi āyatiṃ jāti­jarā­maraṇaṃ, sasokaṃ taṃ, bhikkhave, sadaraṃ saupāyāsanti vadāmi.</p>
<p><a class="sc" id="249"></a><a class="ms" id="p_27Ne_300"></a>Phasse ce … pe … mano­sañ­ceta­nāya ce, bhikkhave, āhāre. Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbha­vā­bhi­nib­batti. Yattha atthi āyatiṃ punabbha­vā­bhi­nib­batti, atthi tattha āyatiṃ jāti­jarā­maraṇaṃ. Yattha atthi āyatiṃ jāti­jarā­maraṇaṃ, sasokaṃ taṃ, bhikkhave, sadaraṃ saupāyāsanti vadāmi. Ayaṃ pabha­va­paññatti dukkhassa ca samudayassa ca.</p>
<p><a class="sc" id="250"></a><a class="pts" id="pts58"></a><a class="ms" id="p_27Ne_301"></a>Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbha­vā­bhi­nib­batti. Yattha natthi āyatiṃ punabbha­vā­bhi­nib­batti, natthi tattha āyatiṃ jāti­jarā­maraṇaṃ. Yattha natthi āyatiṃ jāti­jarā­maraṇaṃ, asokaṃ taṃ, bhikkhave, adaraṃ anupāyāsanti vadāmi.</p>
<p><a class="sc" id="251"></a><a class="ms" id="p_27Ne_302"></a>Phasse ce … pe … mano­sañ­ceta­nāya ce, bhikkhave, āhāre. Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbha­vā­bhi­nib­batti. Yattha natthi āyatiṃ punabbha­vā­bhi­nib­batti, natthi tattha āyatiṃ jāti­jarā­maraṇaṃ. Yattha natthi āyatiṃ jāti­jarā­maraṇaṃ, asokaṃ taṃ, bhikkhave, adaraṃ anupāyāsanti vadāmi.</p>
<p><a class="sc" id="252"></a><a class="ms" id="p_27Ne_303"></a>Ayaṃ pariñ­ñā­paññatti dukkhassa, pahānapaññatti samudayassa, bhāva­nā­paññatti maggassa, ­sacchi­kiriyā­paññatti nirodhassa.</p>
<p><span class="cross" title="^sn22.5#1 [5. Samādhisutta] | ^sn35.99#1 [99. Samādhisutta] | ^sn56.1#1 [1. Samādhisutta] | ^an11.2#1 [2. Ceta­nākara­ṇīya­sutta] | ^pe5#50 [Hāra­vibhaṅ­ga­pañca­ma­bhūmi] | ^mi3.1.13#1 [Samādhipañha]" id="note147">*</span> <a class="sc" id="253"></a><a class="ms" id="p_27Ne_304"></a><a class="msdiv" id="msdiv40"></a>Samādhiṃ, bhikkhave, bhāvetha. Appamatto nipako sato, samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? “<span class="var" title="cakkhuṃ (pts1, mr)" id="note148">Cakkhu</span> aniccan”ti yathābhūtaṃ pajānāti. “Rūpā aniccā”ti yathābhūtaṃ pajānāti “cakkhuviññāṇaṃ aniccan”ti yathābhūtaṃ pajānāti. “Cak­khu­samphasso anicco”ti yathābhūtaṃ pajānāti. <span class="var" title="yamidaṃ (si, mr)" id="note149">Yampidaṃ</span> cak­khu­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā, tampi aniccanti yathābhūtaṃ pajānāti.</p>
<p><a class="sc" id="254"></a><a class="ms" id="p_27Ne_305"></a>Sotaṃ … pe … ghānaṃ … jivhā … kāyo … “<span class="var" title="aniccan\ti" id="note150">mano anicco”ti</span> yathābhūtaṃ pajānāti. “Dhammā aniccā”ti yathābhūtaṃ pajānāti. “Manoviññāṇaṃ aniccan”ti yathābhūtaṃ pajānāti. “Manosamphasso anicco”ti yathābhūtaṃ pajānāti. Yampidaṃ mano­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā, tampi aniccanti yathābhūtaṃ pajānāti.</p>
<p><a class="sc" id="255"></a><a class="ms" id="p_27Ne_306"></a>Ayaṃ bhāva­nā­paññatti maggassa, pariñ­ñā­paññatti dukkhassa, pahānapaññatti samudayassa, ­sacchi­kiriyā­paññatti nirodhassa.</p>
<p><span class="cross" title="^sn23.2#1 [2. Sattasutta]" id="note151">*</span> <a class="sc" id="256"></a><a class="pts" id="pts59"></a><a class="ms" id="p_27Ne_307"></a>Rūpaṃ, rādha, vikiratha vidhamatha viddhaṃsetha <span class="var" title="vikīḷanikaṃ (bj, mr) | vikilanikaṃ (pts1)" id="note152">vikīḷaniyaṃ</span> karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṃ. Vedanaṃ … pe … saññaṃ … saṅkhāre viññāṇaṃ vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṃ.</p>
<p><a class="sc" id="257"></a><a class="ms" id="p_27Ne_308"></a>Ayaṃ nirodha­paññatti nirodhassa, nibbidā­paññatti assādassa, pariñ­ñā­paññatti dukkhassa, pahānapaññatti samudayassa, bhāva­nā­paññatti maggassa, ­sacchi­kiriyā­paññatti nirodhassa.</p>
<p><a class="sc" id="258"></a><a class="ms" id="p_27Ne_309"></a>“So idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti “ayaṃ duk­kha­nirodha­gāminī paṭipadā”ti yathābhūtaṃ pajānāti.</p>
<p><a class="sc" id="259"></a><a class="ms" id="p_27Ne_310"></a>Ayaṃ paṭi­vedha­paññatti saccānaṃ, nikkhepa­paññatti dassanabhūmiyā, bhāva­nā­paññatti maggassa, ­sacchi­kiriyā­paññatti sotā­patti­phalassa. “So ime āsavā”ti yathābhūtaṃ pajānāti, “ayaṃ āsavasamudayo”ti yathābhūtaṃ pajānāti, “ayaṃ āsavanirodho”ti yathābhūtaṃ pajānāti. “Ayaṃ āsava­nirodha­gāminī paṭipadā”ti yathābhūtaṃ pajānāti. “Ime āsavā asesaṃ nirujjhantī”ti yathābhūtaṃ pajānāti.</p>
<p><a class="sc" id="260"></a><a class="ms" id="p_27Ne_311"></a>Ayaṃ uppādapaññatti khaye ñāṇassa, okāsapaññatti anuppāde ñāṇassa, bhāva­nā­paññatti maggassa, pariñ­ñā­paññatti dukkhassa, pahānapaññatti samudayassa, āram­bha­paññatti ­vīriyin­driyassa, āhaṭa­nāpaññatti āsāṭikānaṃ, nikkhepa­paññatti bhāvanābhūmiyā, abhi­nighā­ta­paññatti pāpakānaṃ akusalānaṃ dhammānaṃ.</p>
<p><span class="cross" title="^pi-tv-kd1#75 [Mahākhandhaka/ Pañca­vaggi­ya­kathā] | ^sn56.11#1 [11. Dhamma­cakkappa­vatta­nasutta]" id="note153">*</span> <a class="sc" id="261"></a><a class="pts" id="pts60"></a><a class="ms" id="p_27Ne_312"></a><a class="msdiv" id="msdiv41"></a>Idaṃ “dukkhan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. Ayaṃ “dukkhasamudayo”ti me, bhikkhave … pe … ayaṃ “dukkhanirodho”ti me, bhikkhave …. Ayaṃ “duk­kha­nirodha­gāminī paṭipadā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class="sc" id="262"></a><a class="ms" id="p_27Ne_313"></a>Ayaṃ desanāpaññatti saccānaṃ, nikkhepa­paññatti sutamayiyā paññāya ­sacchi­kiriyā­paññatti anaññātañ­ñassā­mī­tindriyassa, pavat­ta­nā­paññatti dhammacakkassa.</p>
<p><a class="sc" id="263"></a><a class="ms" id="p_27Ne_314"></a>“Taṃ kho panidaṃ dukkhaṃ pariññeyyan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. “So kho panāyaṃ dukkhasamudayo pahātabbo”ti me, bhikkhave … pe … “so kho panāyaṃ dukkhanirodho sacchikātabbo”ti me, bhikkhave … pe … “<span class="cross" title="^pi-tv-kd1#68 [Mahākhandhaka/ Pañca­vaggi­ya­kathā] | ^sn56.11#1 [11. Dhamma­cakkappa­vatta­nasutta]" id="note154">*</span> sā kho panāyaṃ duk­kha­nirodha­gāminī paṭipadā bhāvetabbā”ti me, bhikkhave pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class="sc" id="264"></a><a class="ms" id="p_27Ne_315"></a>Ayaṃ bhāva­nā­paññatti maggassa, nikkhepa­paññatti cintāmayiyā paññāya, ­sacchi­kiriyā­paññatti aññindriyassa.</p>
<p><a class="sc" id="265"></a><a class="ms" id="p_27Ne_316"></a>“Taṃ kho panidaṃ dukkhaṃ pariññātan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. “So kho panāyaṃ dukkhasamudayo pahīno”ti me, bhikkhave … pe … so kho panāyaṃ dukkhanirodho sacchikato”ti me, bhikkhave … pe … “sā kho panāyaṃ duk­kha­nirodha­gāminī paṭipadā bhāvitā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class="sc" id="266"></a><a class="ms" id="p_27Ne_317"></a>Ayaṃ bhāva­nā­paññatti maggassa, nikkhepa­paññatti bhāvanāmayiyā paññāya, ­sacchi­kiriyā­paññatti aññātāvino indriyassa, pavat­ta­nā­paññatti dhammacakkassa.</p>
<blockquote class="gatha">
<p><span class="cross" title="^dn16#116 [Mahā­pari­nib­bā­na­sutta/15. Āyu­saṅ­khā­ra­os­saj­jana] | ^sn51.10#1 [10. Cetiyasutta] | ^an8.70#1 [70. Bhūmicālasutta] | ^ud6.1#1 [Āyu­saṅ­khā­ros­saj­ja­nasutta] | ^pe3#32 [Sut­tā­dhiṭṭhā­na­tatiya­bhūmi]" id="note155">*</span> <a class="sc" id="267"></a><a class="ms" id="p_27Ne_318"></a>“Tulamatulañca sambhavaṃ,<br>
Bhava­saṅ­khā­ra­ma­vassaji muni;<br>
Ajjhattarato samāhito,<br>
<span class="var" title="abhidā (bj, mr) | abhida (pts1)" id="note156">Abhindi</span> kavaca­mi­vatta­sam­bha­van”ti.</p>
</blockquote>
<p><a class="sc" id="268"></a><a class="pts" id="pts61"></a><a class="ms" id="p_27Ne_319"></a>“Tulan”ti saṅkhāradhātu. “Atulan”ti nibbānadhātu, “tulamatulañca sambhavan”ti abhiñ­ñā­paññatti sabbadhammānaṃ. Nikkhepa­paññatti dhamma­paṭi­sam­bhi­dāya. “Bhava­saṅ­khā­ra­ma­vassaji munī”ti paric­cā­ga­paññatti samudayassa. Pariñ­ñā­paññatti dukkhassa. “Ajjhattarato samāhito”ti bhāva­nā­paññatti kāyagatāya satiyā. Ṭhitipaññatti cittekaggatāya. “Abhindi kavaca­mi­vatta­sam­bha­van”ti abhi­nibbidā­paññatti cittassa, upādā­na­paññatti sabbaññutāya, padā­lanā­paññatti avijjaṇ­ḍa­kosānaṃ. Tenāha bhagavā “tulamatulañca sambhavan”ti.</p>
<blockquote class="gatha">
<p><span class="cross" title="^sn4.20#1 [20. Rajjasutta]-877 | ^pe1#120 [Ariya­saccap­pakāsa­na­paṭha­ma­bhūmi]" id="note157">*</span> <a class="sc" id="269"></a><a class="ms" id="p_27Ne_320"></a>“Yo duk­kha­maddak­khi yatonidānaṃ,<br>
Kāmesu so jantu kathaṃ nameyya;<br>
Kāmā hi loke saṅgoti ñatvā,<br>
Tesaṃ satīmā vinayāya sikkhe”ti.</p>
</blockquote>
<p><a class="sc" id="270"></a><a class="pts" id="pts62"></a><a class="ms" id="p_27Ne_321"></a><strong>“Yo dukkhan”</strong>ti vevaca­na­paññatti ca dukkhassa pariñ­ñā­paññatti ca. <strong>“Yatonidānan”</strong>ti pabha­va­paññatti ca samudayassa pahānapaññatti ca. <strong>“Addakkhī”</strong>ti vevaca­na­paññatti ca ñāṇacakkhussa paṭi­vedha­paññatti ca. <strong>“Kāmesu so jantu kathaṃ nameyyā”</strong>ti vevaca­na­paññatti ca kāmataṇhāya abhini­ve­sa­paññatti ca. <strong>“Kāmā hi loke saṅgoti ñatvā”</strong>ti paccatthikato ­dassa­na­paññatti kāmānaṃ. Kāmā hi aṅgārakāsūpamā maṃsapesūpamā pāvakakappā papāta­ura­gopamā ca. <strong>“Tesaṃ satīmā”</strong>ti apa­caya­paññatti pahānāya, nikkhepa­paññatti kāyagatāya satiyā, bhāva­nā­paññatti maggassa. <strong>“Vinayāya sikkhe”</strong>ti paṭi­vedha­paññatti rāgavinayassa dosavinayassa mohavinayassa. <strong>“Jantū”</strong>ti vevaca­na­paññatti yogissa. Yadā hi yogī kāmā saṅgoti pajānāti. So kāmānaṃ anuppādāya kusale dhamme uppādayati, so anuppannānaṃ kusalānaṃ dhammānaṃ uppādāya vāyamati. Ayaṃ vāyāmapaññatti appattassa pattiyā. Nikkhepa­paññatti oramattikāya asantuṭṭhiyā. Tattha so uppannānaṃ kusalānaṃ dhammānaṃ ṭhitiyā vāyamatīti ayaṃ appa­māda­paññatti bhāvanāya, nikkhepa­paññatti ­vīriyin­driyassa, ārak­kha­paññatti kusalānaṃ dhammānaṃ, ṭhitipaññatti adhi­citta­sikkhāya. Tenāha bhagavā “yo duk­kha­maddak­khi yatonidānan”ti.</p>
<blockquote class="gatha">
<p><span class="cross" title="^ud7.10#1 [Utenasutta]" id="note158">*</span> <a class="sc" id="271"></a><a class="ms" id="p_27Ne_322"></a>“Moha­samban­dhano loko,<br>
bhabbarūpova dissati;<br>
<span class="var" title="upadhi­samban­dhano (bj)" id="note159">Upadhibandhano</span> bālo,<br>
tamasā parivārito;<br>
Assirī <span class="var" title="asiri viya (si) | āsīri viya (mr) | sassatoriva (^ud7.10#1 [Utenasutta])" id="note160">viya</span> khāyati,<br>
passato natthi kiñcanan”ti.</p>
</blockquote>
<p><a class="sc" id="272"></a><a class="ms" id="p_27Ne_323"></a><strong>“Moha­samban­dhano loko”</strong>ti desanāpaññatti vipallāsānaṃ. <strong>“Bhabbarūpova dissatī”</strong>ti viparī­tapañ­ñatti lokassa. <strong>“Upadhibandhano bālo”</strong>ti pabha­va­paññatti pāpakānaṃ icchāvacarānaṃ, kiccapaññatti pari­yuṭ­ṭhā­nā­naṃ. Balavapaññatti kilesānaṃ. Virūha­nā­paññatti saṅkhārānaṃ. <strong>“Tamasā parivārito”</strong>ti desanāpaññatti avij­jandha­kā­rassa vevaca­na­paññatti ca. <strong>“Assirī viya khāyatī”</strong>ti ­dassa­na­paññatti dibbacakkhussa, nikkhepa­paññatti paññācakkhussa. <strong>“Passato natthi kiñcanan”</strong>ti paṭi­vedha­paññatti sattānaṃ, rāgo kiñcanaṃ doso kiñcanaṃ moho kiñcanaṃ. Tenāha bhagavā “moha­samban­dhano loko”ti.</p>
<p><span class="cross" title="^ud8.3#1 [Tatiya­nibbā­napa­ṭisaṃyutta­sutta]" id="note161">*</span> <a class="sc" id="273"></a><a class="ms" id="p_27Ne_324"></a>“Atthi, bhikkhave, ajātaṃ abhūtaṃ akataṃ asaṅkhataṃ, no cetaṃ, bhikkhave, abhavissa ajātaṃ abhūtaṃ akataṃ asaṅkhataṃ. <span class="var" title="na idha (bj, pts1, mr)" id="note162">Nayidha</span> jātassa bhūtassa katassa saṅkhatassa nissaraṇaṃ paññāyetha. Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.</p>
<p><a class="sc" id="274"></a><a class="pts" id="pts63"></a><a class="ms" id="p_27Ne_325"></a>“No cetaṃ, bhikkhave, abhavissa ajātaṃ abhūtaṃ akataṃ asaṅkhatan”ti desanāpaññatti nibbānassa vevaca­na­paññatti ca. “Nayidha jātassa bhūtassa katassa saṅkhatassa nissaraṇaṃ paññāyethā”ti vevaca­na­paññatti saṅkhatassa upanaya­na­paññatti ca. “Yasmā ca kho, bhikkhave, atthi ajātaṃ abhūtaṃ akataṃ asaṅkhatan”ti vevaca­na­paññatti nibbānassa jotanāpaññatti ca. “Tasmā jātassa bhūtassa katassa saṅkhatassa nissaraṇaṃ paññāyatī”ti ayaṃ vevaca­na­paññatti nibbānassa, niy­yāni­ka­paññatti maggassa, ­nissa­ra­ṇa­paññatti saṃsārato. Tenāha bhagavā “no cetaṃ, bhikkhave, abhavissā”ti. Tenāha āyasmā mahākaccāyano “ekaṃ bhagavā dhammaṃ, paññattīhi vividhāhi desetī”ti.</p>
<p class="endsutta"><a class="sc" id="275"></a><a class="ms" id="p_27Ne_326"></a>Niyutto paññatti hāro.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
</aside>
</section>
</div>
</body>
</html>
