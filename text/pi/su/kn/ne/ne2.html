<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ne2">
<article>
<div class="hgroup">
<p class="division">Netti</p>
<h1>Uddesavāra</h1>
</div>
<p>
<a class="ms" id="p_27Ne_8"></a><a class="msdiv" id="msdiv1"></a>
<a class="sc" id="1"></a>Tattha katame soḷasa hārā? Desanā vicayo yutti
padaṭṭhāno lakkhaṇo catubyūho āvaṭṭo vibhatti parivattano vevacano paññatti
otaraṇo sodhano adhiṭṭhāno parikkhāro samāropano iti.</p>
<p class="endsection summary">
<a class="ms" id="p_27Ne_9"></a>
<a class="sc" id="2"></a>
Tassānugīti</p>
<blockquote class="uddanagatha">
<p>
<a class="ms" id="p_27Ne_10"></a>
<a class="sc" id="3"></a>
Desanā vicayo yutti,<br>
padaṭṭhāno ca lakkhaṇo;<br>
Catubyūho ca āvaṭṭo,<br>
vibhatti parivattano.<br>
</p>
<p>
<a class="ms" id="p_27Ne_11"></a>
<a class="sc" id="4"></a>
Vevacano ca paññatti,<br>
otaraṇo ca sodhano;<br>
Adhiṭṭhāno parikkhāro,<br>
samāropano soḷaso.<br>
</p>
<p>
<a class="ms" id="p_27Ne_12"></a>
<a class="sc" id="5"></a>
Ete soḷasa hārā,<br>
Pakittitā atthato asaṃkiṇṇā;<br>
Etesañceva bhavati,<br>
Vitthāratayā nayavibhattīti.<br>
</p>
</blockquote>
<p>
<a class="ms" id="p_27Ne_13"></a><a class="msdiv" id="msdiv2"></a>
<a class="sc" id="6"></a>Tattha katame pañca nayā? Nandiyāvaṭṭo tipukkhalo
sīhavikkīḷito disālocano aṅkuso iti.</p>
<p class="endsection summary">
<a class="ms" id="p_27Ne_14"></a>
<a class="sc" id="7"></a>
Tassānugīti</p>
<blockquote class="uddanagatha">
<p>
<a class="ms" id="p_27Ne_15"></a>
<a class="sc" id="8"></a>
Paṭhamo nandiyāvaṭṭo,<br>
dutiyo ca tipukkhalo;<br>
Sīhavikkīḷito nāma,<br>
tatiyo nayalañjako.<br>
</p>
<p>
<a class="ms" id="p_27Ne_16"></a>
<a class="sc" id="9"></a>
Disālocanamāhaṃsu,<br>
catutthaṃ nayamuttamaṃ;<br>
Pañcamo aṅkuso nāma,<br>
sabbe pañca nayā gatāti.<br>
</p>
</blockquote>
<p>
<a class="ms" id="p_27Ne_17"></a><a class="msdiv" id="msdiv3"></a>
<a class="sc" id="10"></a>Tattha katamāni aṭṭhārasa mūlapadāni? Nava padāni
kusalāni nava padāni akusalāni. Tattha katamāni nava padāni akusalāni, taṇhā
avijjā lobho doso moho subhasaññā sukhasaññā niccasaññā attasaññāti, imāni nava
padāni akusalāni, yattha sabbo akusalapakkho saṅgahaṃ samosaraṇaṃ gacchati.
</p>
<p>
<a class="ms" id="p_27Ne_18"></a><a class="sc" id="11"></a>Tattha katamāni nava
padāni kusalāni? Samatho vipassanā alobho adoso amoho asubhasaññā dukkhasaññā
aniccasaññā anattasaññāti, imāni nava padāni kusalāni, yattha sabbo
kusalapakkho saṅgahaṃ samosaraṇaṃ gacchati.</p>
<p class="endsection summary">
<a class="ms" id="p_27Ne_19"></a>
<a class="sc" id="12"></a>
Tatridaṃ uddānaṃ</p>
<blockquote class="uddanagatha">
<p>
<a class="ms" id="p_27Ne_20"></a>
<a class="sc" id="13"></a>
Taṇhā ca avijjāpi ca,<br>
Lobho doso tatheva moho ca;<br>
Caturo ca vipallāsā,<br>
Kilesabhūmī nava padāni.<br>
</p>
<p>
<a class="ms" id="p_27Ne_21"></a>
<a class="sc" id="14"></a>
Samatho ca vipassanā ca,<br>
Kusalāni ca yāni tīṇi mūlāni;<br>
Caturo satipaṭṭhānā,<br>
Indriyabhūmī nava padāni.<br>
</p>
<p>
<a class="ms" id="p_27Ne_22"></a>
<a class="sc" id="15"></a>
Navahi ca padehi kusalā,<br>
Navahi ca yujjanti akusalapakkhā;<br>
Ete kho mūlapadā,<br>
Bhavanti aṭṭhārasa padānīti.<br>
</p>
</blockquote>
<p class="endsutta">
<a class="ms" id="p_27Ne_23"></a>
<a class="sc" id="16"></a>
Uddesavāro.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>