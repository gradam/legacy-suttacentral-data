<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ne2">
<article>
<div class="hgroup">
<p class="division">Netti</p>
<h1>2. Uddesavāra</h1>
</div>
<p><a class="sc" id="1"></a><a class="ms" id="p_27Ne_8"></a><a class="msdiv" id="msdiv1"></a>Tattha katame soḷasa hārā? Desanā vicayo yutti padaṭṭhāno lakkhaṇo catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano iti.</p>
<p><a class="sc" id="2"></a><a class="ms" id="p_27Ne_9"></a>Tassānugīti</p>
<blockquote class="gatha">
<p><a class="sc" id="3"></a> <a class="pts" id="pts2"></a><a class="ms" id="p_27Ne_10"></a>Desanā vicayo yutti,<br>
padaṭṭhāno ca lakkhaṇo;<br>
Catubyūho ca āvaṭṭo,<br>
vibhatti parivattano.</p>
<p><a class="sc" id="4"></a><a class="ms" id="p_27Ne_11"></a>Vevacano ca paññatti,<br>
otaraṇo ca sodhano;<br>
Adhiṭṭhāno parikkhāro,<br>
samāropano <span class="var" title="soḷasa (bj)" id="note5">soḷaso</span>.</p>
<p><a class="sc" id="5"></a><a class="ms" id="p_27Ne_12"></a>Ete soḷasa hārā,<br>
Pakittitā atthato asaṃkiṇṇā;<br>
Etesañceva bhavati,<br>
Vitthāratayā nayavibhattīti.</p>
</blockquote>
<p><a class="sc" id="6"></a><a class="ms" id="p_27Ne_13"></a><a class="msdiv" id="msdiv2"></a>Tattha katame pañca nayā? Nandiyāvaṭṭo tipukkhalo sīhavikkīḷito disālocano aṅkuso iti.</p>
<p><a class="sc" id="7"></a><a class="ms" id="p_27Ne_14"></a>Tassānugīti</p>
<blockquote class="gatha">
<p><a class="sc" id="8"></a> <a class="ms" id="p_27Ne_15"></a>Paṭhamo nandiyāvaṭṭo,<br>
dutiyo ca tipukkhalo;<br>
Sīhavikkīḷito nāma,<br>
tatiyo <span class="var" title="nayalañchako (bj)" id="note7">nayalañjako</span>.</p>
<p><a class="sc" id="9"></a><a class="ms" id="p_27Ne_16"></a>Disā­locana­māhaṃsu,<br>
catutthaṃ nayamuttamaṃ;<br>
Pañcamo aṅkuso nāma,<br>
sabbe pañca nayā gatāti.</p>
</blockquote>
<p><a class="sc" id="10"></a><a class="ms" id="p_27Ne_17"></a><a class="msdiv" id="msdiv3"></a>Tattha katamāni aṭṭhārasa mūlapadāni? Nava padāni kusalāni nava padāni akusalāni. Tattha katamāni nava padāni akusalāni, taṇhā avijjā lobho doso moho subhasaññā sukhasaññā niccasaññā attasaññāti, imāni nava padāni akusalāni, yattha sabbo akusalapakkho saṅgahaṃ samosaraṇaṃ gacchati.</p>
<p><a class="sc" id="11"></a><a class="ms" id="p_27Ne_18"></a>Tattha katamāni nava padāni kusalāni? Samatho vipassanā alobho adoso amoho asubhasaññā dukkhasaññā aniccasaññā anattasaññāti, imāni nava padāni kusalāni, yattha sabbo kusalapakkho saṅgahaṃ samosaraṇaṃ gacchati.</p>
<p class="endsection summary"><a class="ms" id="p_27Ne_19"></a>Tatridaṃ uddānaṃ</p>
<blockquote class="uddanagatha">
<p><a class="sc" id="12"></a><a class="ms" id="p_27Ne_20"></a>Taṇhā ca avijjāpi ca,<br>
Lobho doso tatheva moho ca;<br>
Caturo ca vipallāsā,<br>
Kilesabhūmī nava padāni.</p>
<p><a class="sc" id="13"></a><a class="pts" id="pts3"></a><a class="ms" id="p_27Ne_21"></a>Samatho ca vipassanā ca,<br>
Kusalāni ca yāni tīṇi mūlāni;<br>
Caturo satipaṭṭhānā,<br>
Indriyabhūmī nava padāni.</p>
<p><a class="sc" id="14"></a> <a class="ms" id="p_27Ne_22"></a>Navahi ca padehi kusalā,<br>
Navahi ca yujjanti akusalapakkhā;<br>
Ete kho mūlapadā,<br>
Bhavanti aṭṭhārasa padānīti.</p>
</blockquote>
<p class="endsutta"><a class="ms" id="p_27Ne_23"></a>Uddesavāro.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
