<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud1.10">
<article>
<div class="hgroup">
<p class="division">Udāna 1.10</p>
<h1>Bāhiyasutta</h1>
</div>
<p><a class="sc" id="1"></a><a id="p_18Ud_51" class="ms"></a><a class="msdiv" id="msdiv_10"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bāhiyo dārucīriyo suppārake paṭivasati samuddatīre sakkato garukato mānito pūjito apacito lābhī cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. Atha kho bāhiyassa dārucīriyassa rahogatassa paṭisallīnassa evaṃ cetaso parivitakko udapādi: “ye kho keci loke arahanto vā arahattamaggaṃ vā samāpannā, ahaṃ tesaṃ aññataro”ti.</p>
<p><a class="sc" id="2"></a><a class="pts1" id="pts7"></a><a id="p_18Ud_52" class="ms"></a>Atha kho bāhiyassa dārucīriyassa purāṇasālohitā devatā anukampikā atthakāmā bāhiyassa dārucīriyassa cetasā ceto­pari­vitak­ka­maññāya yena bāhiyo dārucīriyo tenupasaṅkami; upasaṅkamitvā bāhiyaṃ dārucīriyaṃ etadavoca: “neva kho tvaṃ, bāhiya, arahā, nāpi arahattamaggaṃ vā samāpanno. Sāpi te paṭipadā natthi yāya tvaṃ arahā vā <span class="var" title="assasi (s1-3, mr)" id="note32">assa</span> arahattamaggaṃ vā samāpanno”ti.</p>
<p><a class="sc" id="3"></a><a id="p_18Ud_53" class="ms"></a>“Atha <span class="var" title="ko (bj) | kho ke (pts1)" id="note33">ke</span> carahi sadevake loke arahanto vā arahattamaggaṃ vā <span class="var" title="samāpanno (bj)" id="note34">samāpannā</span>”ti? “Atthi, bāhiya, uttaresu janapadesu sāvatthī nāma nagaraṃ. Tattha so bhagavā etarahi viharati arahaṃ sammāsambuddho. So hi, bāhiya, bhagavā arahā ceva arahattāya ca dhammaṃ desetī”ti.</p>
<p><a class="sc" id="4"></a><a id="p_18Ud_54" class="ms"></a>Atha kho bāhiyo dārucīriyo tāya devatāya saṃvejito tāvadeva suppārakamhā pakkāmi. Sabbattha eka­ratti­pari­vāsena yena sāvatthī jetavanaṃ anātha­piṇḍi­kassa ārāmo tenupasaṅkami. Tena kho pana samayena sambahulā bhikkhū abbhokāse caṅkamanti. Atha kho bāhiyo dārucīriyo yena te bhikkhū tenupasaṅkami; upasaṅkamitvā te bhikkhū etadavoca: “kahaṃ nu kho, bhante, etarahi bhagavā viharati arahaṃ sammāsambuddho? Dassanakāmamhā mayaṃ taṃ bhagavantaṃ arahantaṃ sammā­sambud­dhan”ti. “Antaragharaṃ paviṭṭho kho, bāhiya, bhagavā piṇḍāyā”ti.</p>
<p><a class="sc" id="5"></a><a id="p_18Ud_55" class="ms"></a>Atha kho bāhiyo dārucīriyo taramānarūpo jetavanā nikkhamitvā sāvatthiṃ pavisitvā addasa bhagavantaṃ sāvatthiyaṃ piṇḍāya carantaṃ pāsādikaṃ pasādanīyaṃ santindriyaṃ santamānasaṃ uttama­dama­tha­sama­tha­manup­pattaṃ dantaṃ guttaṃ yatindriyaṃ nāgaṃ. Disvāna yena bhagavā tenupasaṅkami; upasaṅkamitvā bhagavato pāde sirasā nipatitvā bhagavantaṃ etadavoca: “desetu me, bhante, bhagavā dhammaṃ; desetu sugato dhammaṃ, yaṃ mamassa dīgharattaṃ hitāya sukhāyā”ti. Evaṃ vutte, bhagavā bāhiyaṃ dārucīriyaṃ etadavoca: “akālo kho tāva, bāhiya, antaragharaṃ paviṭṭhamhā piṇḍāyā”ti.</p>
<p><a class="sc" id="6"></a><a class="pts1" id="pts8"></a><a id="p_18Ud_56" class="ms"></a>Dutiyampi kho bāhiyo dārucīriyo bhagavantaṃ etadavoca: “dujjānaṃ kho panetaṃ, bhante, bhagavato vā jīvi­tantarā­yā­naṃ, mayhaṃ vā jīvi­tantarā­yā­naṃ. Desetu me, bhante, bhagavā dhammaṃ; desetu sugato dhammaṃ, yaṃ mamassa dīgharattaṃ hitāya sukhāyā”ti. Dutiyampi kho bhagavā bāhiyaṃ dārucīriyaṃ etadavoca: “akālo kho tāva, bāhiya, antaragharaṃ paviṭṭhamhā piṇḍāyā”ti.</p>
<p><a class="sc" id="7"></a><a id="p_18Ud_57" class="ms"></a>Tatiyampi kho bāhiyo dārucīriyo bhagavantaṃ etadavoca: “dujjānaṃ kho panetaṃ, bhante, bhagavato vā jīvi­tantarā­yā­naṃ, mayhaṃ vā jīvi­tantarā­yā­naṃ. Desetu me, bhante, bhagavā dhammaṃ; desetu sugato dhammaṃ, yaṃ mamassa dīgharattaṃ hitāya sukhāyā”ti.</p>
<p><a class="sc" id="8"></a><a id="p_18Ud_58" class="ms"></a>“Tasmātiha te, bāhiya, evaṃ sikkhitabbaṃ: ‘diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissatī’ti. Evañhi te, bāhiya, sikkhitabbaṃ. Yato kho te, bāhiya, diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati, tato tvaṃ, bāhiya, na tena; yato tvaṃ, bāhiya, na tena tato tvaṃ, bāhiya, na tattha; yato tvaṃ, bāhiya, na tattha, tato tvaṃ, bāhiya, nevidha na huraṃ na ubhaya­manta­rena. Esevanto dukkhassā”ti.</p>
<p><a class="sc" id="9"></a><a id="p_18Ud_59" class="ms"></a>Atha kho bāhiyassa dārucīriyassa bhagavato imāya saṅkhittāya dhammadesanāya tāvadeva anupādāya āsavehi cittaṃ vimucci.</p>
<p><a class="sc" id="10"></a><a id="p_18Ud_60" class="ms"></a>Atha kho bhagavā bāhiyaṃ dārucīriyaṃ iminā saṃkhittena ovādena ovaditvā pakkāmi. Atha kho acira­pakkan­tassa bhagavato bāhiyaṃ dārucīriyaṃ gāvī taruṇavacchā <span class="var" title="adhipātetvā (bj, s1-3, pts1) | adhipātitvā (mr)" id="note35">adhipatitvā</span> jīvitā voropesi.</p>
<p><a class="sc" id="11"></a><a id="p_18Ud_61" class="ms"></a>Atha kho bhagavā sāvatthiyaṃ piṇḍāya caritvā pacchābhattaṃ piṇḍa­pāta­paṭik­kanto sambahulehi bhikkhūhi saddhiṃ nagaramhā nikkhamitvā addasa bāhiyaṃ dārucīriyaṃ <span class="var" title="kālakataṃ (bj, s1-3, km)" id="note36">kālaṅkataṃ</span>; disvāna bhikkhū āmantesi: “gaṇhatha, bhikkhave, bāhiyassa dārucīriyassa sarīrakaṃ; mañcakaṃ āropetvā nīharitvā jhāpetha; thūpañcassa karotha. Sabrahmacārī vo, bhikkhave, kālaṅkato”ti.</p>
<p><a class="sc" id="12"></a><a class="pts1" id="pts9"></a><a id="p_18Ud_62" class="ms"></a>“Evaṃ, bhante”ti kho te bhikkhū bhagavato paṭissutvā bāhiyassa dārucīriyassa sarīrakaṃ mañcakaṃ āropetvā nīharitvā jhāpetvā thūpañcassa katvā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “daḍḍhaṃ, bhante, bāhiyassa dārucīriyassa sarīraṃ, thūpo cassa kato. Tassa kā gati, ko abhisamparāyo”ti? “Paṇḍito, bhikkhave, bāhiyo dārucīriyo paccapādi dhammas­sānu­dhammaṃ; na ca maṃ dham­mādhika­ra­ṇaṃ vihesesi. Parinibbuto, bhikkhave, bāhiyo dārucīriyo”ti.</p>
<p><a class="sc" id="13"></a><a id="p_18Ud_63" class="ms"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="14"></a><a id="p_18Ud_64" class="ms"></a>“Yattha āpo ca pathavī,<span class="cross" title="^tha-ap538#41 [Bāhi­yat­thera­apadāna] | ^ne6#227 [Sāsanapaṭṭhāna]" id="note37">*</span><a class="brnum" id="br10"></a><br>
tejo vāyo na gādhati;<br>
Na tattha sukkā jotanti,<br>
ādicco nappakāsati;<br>
Na tattha candimā bhāti,<br>
tamo tattha na vijjati.</p>
<p><a class="sc" id="15"></a><a id="p_18Ud_65" class="ms"></a>Yadā ca <span class="var" title="... vedī (bj) | ... vedhī (mr)" id="note38">attanāvedi</span>,<a class="brnum" id="br11"></a><br>
muni monena brāhmaṇo;<br>
Atha rūpā arūpā ca,<br>
sukhadukkhā pamuccatī”ti.</p>
</blockquote>
<p class="endsection">Dasamaṃ.</p>
<p class="endsection">Ayampi udāno vutto bhagavatā iti me sutanti.</p>
<p class="endsection">Bodhivaggo paṭhamo.</p>
<blockquote class="uddanagatha">
<p><a class="sc" id="16"></a><a id="p_18Ud_70" class="ms"></a><span class="var" title="tayo ca bodhi nigrodho (sabbattha)" id="note41">Tayo bodhī ca huṃhuṅko</span>,<br>
<span class="var" title="te therā (bj, s1-3, pts1) | thero (mr)" id="note42">brāhmaṇā</span> kassapena ca;<br>
<span class="var" title="pāvāya (bj, s1-3) | pāṭalī (pts1) | pāvā (mr)" id="note43">Aja</span> saṅgāma jaṭilā,<br>
bāhiyenāti te dasāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Bodhivagga</span> <span class="hidden">Bāhiyasutta</span></aside>
</section>
 
</div>
</body>
</html>