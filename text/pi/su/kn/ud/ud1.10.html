<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="ud1.10">
<article>
<div class="hgroup">
<p class="division">Udāna 1.10</p>
<h1>Bāhiyasutta</h1>
</div>
<p><a id="p_18Ud_51" class="ms"></a>
<a class="msdiv" id="msdiv_10"></a>
<a class="sc" id="1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tena kho pana samayena bāhiyo dārucīriyo suppārake paṭivasati samuddatīre
sakkato garukato mānito pūjito apacito lābhī cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Atha kho bāhiyassa dārucīriyassa rahogatassa paṭisallīnassa evaṃ cetaso parivitakko udapādi: “ye kho keci loke arahanto vā arahattamaggaṃ vā samāpannā, ahaṃ tesaṃ aññataro”ti.</p>
<p><a id="p_18Ud_52" class="ms"></a>
<a class="sc" id="2"></a>
Atha kho bāhiyassa dārucīriyassa purāṇasālohitā devatā anukampikā atthakāmā
bāhiyassa dārucīriyassa cetasā cetoparivitakkamaññāya yena bāhiyo dārucīriyo
tenupasaṅkami; upasaṅkamitvā bāhiyaṃ dārucīriyaṃ etadavoca: “neva kho tvaṃ,
bāhiya, arahā, nāpi arahattamaggaṃ vā samāpanno. Sāpi te paṭipadā natthi yāya
tvaṃ arahā vā assa arahattamaggaṃ vā samāpanno”ti.</p>
<p><a id="p_18Ud_53" class="ms"></a>
<a class="sc" id="3"></a>
“Atha ke carahi sadevake loke arahanto vā arahattamaggaṃ vā samāpannā”ti?
“Atthi, bāhiya, uttaresu janapadesu sāvatthī nāma nagaraṃ. Tattha so bhagavā
etarahi viharati arahaṃ sammāsambuddho. So hi, bāhiya, bhagavā arahā ceva
arahattāya ca dhammaṃ desetī”ti.</p>
<p><a id="p_18Ud_54" class="ms"></a>
<a class="sc" id="4"></a>
Atha kho bāhiyo dārucīriyo tāya devatāya saṃvejito tāvadeva suppārakamhā
pakkāmi. Sabbattha ekarattiparivāsena yena sāvatthī jetavanaṃ anāthapiṇḍikassa
ārāmo tenupasaṅkami. Tena kho pana samayena sambahulā bhikkhū abbhokāse
caṅkamanti. Atha kho bāhiyo dārucīriyo yena te bhikkhū tenupasaṅkami;
upasaṅkamitvā te bhikkhū etadavoca: “kahaṃ nu kho, bhante, etarahi bhagavā
viharati arahaṃ sammāsambuddho? Dassanakāmamhā mayaṃ taṃ bhagavantaṃ arahantaṃ
sammāsambuddhan”ti. “Antaragharaṃ paviṭṭho kho, bāhiya, bhagavā piṇḍāyā”ti.</p>
<p><a id="p_18Ud_55" class="ms"></a>
<a class="sc" id="5"></a>
Atha kho bāhiyo dārucīriyo taramānarūpo jetavanā nikkhamitvā sāvatthiṃ
pavisitvā addasa bhagavantaṃ sāvatthiyaṃ piṇḍāya carantaṃ pāsādikaṃ pasādanīyaṃ
santindriyaṃ santamānasaṃ uttama­dama­thasa­matha­manuppattaṃ dantaṃ guttaṃ
yatindriyaṃ nāgaṃ. Disvāna yena bhagavā tenupasaṅkami; upasaṅkamitvā bhagavato
pāde sirasā nipatitvā bhagavantaṃ etadavoca: “desetu me, bhante, bhagavā
dhammaṃ; desetu sugato dhammaṃ, yaṃ mamassa dīgharattaṃ hitāya sukhāyā”ti. Evaṃ
vutte, bhagavā bāhiyaṃ dārucīriyaṃ etadavoca: “akālo kho tāva, bāhiya,
antaragharaṃ paviṭṭhamhā piṇḍāyā”ti.</p>
<p><a id="p_18Ud_56" class="ms"></a>
<a class="sc" id="6"></a>
Dutiyampi kho bāhiyo dārucīriyo bhagavantaṃ etadavoca: “dujjānaṃ kho panetaṃ,
bhante, bhagavato vā jīvitantarāyānaṃ, mayhaṃ vā jīvitantarāyānaṃ. Desetu me,
bhante, bhagavā dhammaṃ; desetu sugato dhammaṃ, yaṃ mamassa dīgharattaṃ hitāya
sukhāyā”ti. Dutiyampi kho bhagavā bāhiyaṃ dārucīriyaṃ etadavoca: “akālo kho
tāva, bāhiya, antaragharaṃ paviṭṭhamhā piṇḍāyā”ti.</p>
<p><a id="p_18Ud_57" class="ms"></a>
<a class="sc" id="7"></a>
Tatiyampi kho bāhiyo dārucīriyo bhagavantaṃ etadavoca: “dujjānaṃ kho panetaṃ,
bhante, bhagavato vā jīvitantarāyānaṃ, mayhaṃ vā jīvitantarāyānaṃ. Desetu me,
bhante, bhagavā dhammaṃ; desetu sugato dhammaṃ, yaṃ mamassa dīgharattaṃ hitāya
sukhāyā”ti.</p>
<p><a id="p_18Ud_58" class="ms"></a>
<a class="sc" id="8"></a>
“Tasmātiha te, bāhiya, evaṃ sikkhitabbaṃ: ‘diṭṭhe diṭṭhamattaṃ bhavissati, sute
sutamattaṃ bhavissati, mute mutamattaṃ bhavissati, viññāte viññātamattaṃ
bhavissatī’ti. Evañhi te, bāhiya, sikkhitabbaṃ. Yato kho te, bāhiya, diṭṭhe
diṭṭhamattaṃ bhavissati, sute sutamattaṃ bhavissati, mute mutamattaṃ
bhavissati, viññāte viññātamattaṃ bhavissati, tato tvaṃ, bāhiya, na tena; yato
tvaṃ, bāhiya, na tena tato tvaṃ, bāhiya, na tattha; yato tvaṃ, bāhiya, na
tattha, tato tvaṃ, bāhiya, nevidha na huraṃ na ubhayamantarena. Esevanto
dukkhassā”ti.</p>
<p><a id="p_18Ud_59" class="ms"></a>
<a class="sc" id="9"></a>
Atha kho bāhiyassa dārucīriyassa bhagavato imāya saṅkhittāya dhammadesanāya
tāvadeva anupādāya āsavehi cittaṃ vimucci.</p>
<p><a id="p_18Ud_60" class="ms"></a>
<a class="sc" id="10"></a>
Atha kho bhagavā bāhiyaṃ dārucīriyaṃ iminā saṅkhittena ovādena ovaditvā
pakkāmi. Atha kho acirapakkantassa bhagavato bāhiyaṃ dārucīriyaṃ gāvī
taruṇavacchā adhipatitvā jīvitā voropesi.</p>
<p><a id="p_18Ud_61" class="ms"></a>
<a class="sc" id="11"></a>
Atha kho bhagavā sāvatthiyaṃ piṇḍāya caritvā pacchābhattaṃ piṇḍapātapaṭikkanto
sambahulehi bhikkhūhi saddhiṃ nagaramhā nikkhamitvā addasa bāhiyaṃ dārucīriyaṃ
kālaṅkataṃ; disvāna bhikkhū āmantesi: “gaṇhatha, bhikkhave, bāhiyassa
dārucīriyassa sarīrakaṃ; mañcakaṃ āropetvā nīharitvā jhāpetha; thūpañcassa
karotha. Sabrahmacārī vo, bhikkhave, kālaṅkato”ti.</p>
<p><a id="p_18Ud_62" class="ms"></a>
<a class="sc" id="12"></a>
“Evaṃ, bhante”ti kho te bhikkhū bhagavato paṭissutvā bāhiyassa dārucīriyassa
sarīrakaṃ mañcakaṃ āropetvā nīharitvā jhāpetvā thūpañcassa katvā yena bhagavā
tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.
Ekamantaṃ nisinnā kho te bhikkhū bhagavantaṃ etadavocuṃ: “daḍḍhaṃ, bhante,
bāhiyassa dārucīriyassa sarīraṃ, thūpo cassa kato. Tassa kā gati, ko
abhisamparāyo”ti? “Paṇḍito, bhikkhave, bāhiyo dārucīriyo paccapādi
dhammassānudhammaṃ; na ca maṃ dhammādhikaraṇaṃ vihesesi. Parinibbuto,
bhikkhave, bāhiyo dārucīriyo”ti.</p>
<p><a id="p_18Ud_63" class="ms"></a>
<a class="sc" id="13"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="brnum" id="br10"></a>
<a id="p_18Ud_64" class="ms"></a>
<a class="sc" id="14"></a>
“Yattha āpo ca pathavī,<br>
tejo vāyo na gādhati;<br>
Na tattha sukkā jotanti,<br>
ādicco nappakāsati;<br>
Na tattha candimā bhāti,<br>
tamo tattha na vijjati.
</p>
<p><a class="brnum" id="br11"></a>
<a id="p_18Ud_65" class="ms"></a>
<a class="sc" id="15"></a>
Yadā ca attanāvedi,<br>
muni monena brāhmaṇo;<br>
Atha rūpā arūpā ca,<br>
sukhadukkhā pamuccatī”ti.
</p>
</blockquote>
<p class="endsection">Dasamaṃ.</p>
<p class="endsection">Ayampi udāno vutto bhagavatā iti me sutanti.</p>
<p class="endsection">Bodhivaggo paṭhamo.</p>
<blockquote class="uddanagatha">
<p><a id="p_18Ud_70" class="ms"></a>
<a class="sc" id="16"></a>
Tayo bodhī ca huṃhuṅko,<br>
brāhmaṇā kassapena ca;<br>
Aja saṅgāma jaṭilā,<br>
bāhiyenāti te dasāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Bodhivagga</span>
<span class="hidden">Bāhiyasutta</span>
</div>
</section>
<a class="previous" href="/pi/ud1.9">◀ Udāna  1.9</a><a class="top" href="#"> ▲ TOP </a><a class="next" href="/pi/ud2.1">Udāna  2.1 ▶</a>
</div>
</body>
</html>