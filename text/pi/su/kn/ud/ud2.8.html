<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud2.8">
<article>
<div class="hgroup">
<p class="division">Udāna 2.8</p>
<h1><span class="var" id="note61" title="sup­pāvāsā­suttaṃ (bj)">Suppavāsāsutta</span></h1>
</div>
<p><a class="sc" id="1"></a><a id="p_18Ud_116" class="ms"></a><a class="msdiv" id="msdiv_18"></a><span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="kuṇḍiyāyaṃ (bj, s1-3, pts1)" id="note62">kuṇḍikāyaṃ</span> viharati <span class="var" title="kuṇ­ḍiṭṭhā­navane (s1-3, pts1)" id="note63">kuṇḍadhānavane</span>. Tena kho pana samayena suppavāsā koliyadhītā satta vassāni gabbhaṃ dhāreti. Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti: “sammāsambuddho vata so bhagavā yo imassa evarūpassa dukkhassa pahānāya dhammaṃ deseti; suppaṭipanno vata tassa bhagavato sāvakasaṃgho yo imassa evarūpassa dukkhassa pahānāya paṭipanno; susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī”ti.</p>
<p><a class="sc" id="2"></a><a id="p_18Ud_117" class="ms"></a>Atha kho suppavāsā koliyadhītā sāmikaṃ āmantesi: “ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi; appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha: ‘suppavāsā, bhante, koliyadhītā bhagavato pāde sirasā vandati; appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti. Evañca vadehi: ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—sammāsambuddho vata so bhagavā yo imassa evarūpassa dukkhassa pahānāya dhammaṃ deseti; suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno; susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī’”ti.</p>
<p><a class="sc" id="3"></a><a class="pts" id="pts16"></a><a id="p_18Ud_118" class="ms"></a>“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho koliyaputto bhagavantaṃ etadavoca: “suppavāsā, bhante, koliyadhītā bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati; evañca vadeti: ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—sammāsambuddho vata so bhagavā yo imassa evarūpassa dukkhassa pahānāya dhammaṃ deseti; suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno; susukhaṃ vata nibbānaṃ yatthidaṃ evarūpaṃ dukkhaṃ na saṃvijjatī’”ti.</p>
<p><a class="sc" id="4"></a><a id="p_18Ud_119" class="ms"></a>“Sukhinī hotu suppavāsā koliyadhītā; arogā arogaṃ puttaṃ vijāyatū”ti. Saha vacanā ca pana bhagavato suppavāsā koliyadhītā sukhinī arogā arogaṃ puttaṃ vijāyi.</p>
<p><a class="sc" id="5"></a><a id="p_18Ud_120" class="ms"></a>“Evaṃ, bhante”ti kho so koliyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena sakaṃ gharaṃ tena paccāyāsi. Addasā kho so koliyaputto suppavāsaṃ koliyadhītaraṃ sukhiniṃ arogaṃ arogaṃ puttaṃ vijātaṃ. Disvānassa etadahosi: “acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā, yatra hi nāmāyaṃ suppavāsā koliyadhītā <span class="var" title="saha vacanā pana (pts1) | saha vacanā (?)" id="note64">saha vacanā ca pana</span> bhagavato sukhinī arogā arogaṃ puttaṃ vijāyissatī”ti. Attamano pamudito pīti­so­manas­sa­jāto ahosi.</p>
<p><a class="sc" id="6"></a><a id="p_18Ud_121" class="ms"></a>Atha kho suppavāsā koliyadhītā sāmikaṃ āmantesi: “ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi: ‘suppavāsā, bhante, koliyadhītā bhagavato pāde sirasā vandatī’ti; evañca vadehi: ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhap­pamu­khaṃ bhikkhusaṅghaṃ bhattena nimanteti. Adhivāsetu kira, bhante, bhagavā suppavāsāya koliyadhītāya satta bhattāni saddhiṃ ­bhik­khu­saṅ­ghenā’”ti.</p>
<p><a class="sc" id="7"></a><a id="p_18Ud_122" class="ms"></a>“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so koliyaputto bhagavantaṃ etadavoca: </p>
<p><a class="sc" id="8"></a><a id="p_18Ud_123" class="ms"></a>“Suppavāsā, bhante, koliyadhītā bhagavato pāde sirasā vandati; evañca vadeti: ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhap­pamu­khaṃ bhikkhusaṅghaṃ bhattena nimanteti. Adhivāsetu kira, bhante, bhagavā suppavāsāya koliyadhītāya satta bhattāni saddhiṃ ­bhik­khu­saṅ­ghenā’”ti.</p>
<p><a class="sc" id="9"></a><a class="pts" id="pts17"></a><a id="p_18Ud_124" class="ms"></a>Tena kho pana samayena aññatarena upāsakena buddhappamukho bhikkhusaṃgho svātanāya bhattena nimantito hoti. So ca upāsako āyasmato <span class="var" title="­mahā­mog­galānassa (mr)" id="note65">­mahā­mog­gallā­nassa</span> upaṭṭhāko hoti. Atha kho bhagavā āyasmantaṃ ­mahā­mog­gallā­naṃ āmantesi: “ehi tvaṃ, moggallāna, yena so upāsako tenupasaṅkama; upasaṅkamitvā taṃ upāsakaṃ evaṃ vadehi: ‘suppavāsā, āvuso, koliyadhītā satta vassāni gabbhaṃ dhāresi. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhap­pamu­khaṃ bhikkhusaṃghaṃ bhattena nimanteti. Karotu suppavāsā koliyadhītā satta bhattāni, <span class="var" title="pacchā so karissati (s1-3, pts1) | karissasīti saññāpehi (mr)" id="note66">pacchā tvaṃ karissasī’ti</span>. Tuyheso upaṭṭhāko”ti.</p>
<p><a class="sc" id="10"></a><a id="p_18Ud_125" class="ms"></a>“Evaṃ, bhante”ti kho āyasmā mahāmoggallāno bhagavato paṭissutvā yena so upāsako tenupasaṅkami; upasaṅkamitvā taṃ upāsakaṃ etadavoca: “suppavāsā, āvuso, koliyadhītā satta vassāni gabbhaṃ dhāreti. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhap­pamu­khaṃ bhikkhusaṅghaṃ bhattena nimanteti. Karotu suppavāsā koliyadhītā satta bhattāni, pacchā tvaṃ karissasī”ti.</p>
<p><a class="sc" id="11"></a><a id="p_18Ud_126" class="ms"></a>“Sace me, bhante, ayyo mahāmoggallāno tiṇṇaṃ dhammānaṃ pāṭibhogo—bhogānañca jīvitassa ca saddhāya ca, karotu suppavāsā koliyadhītā satta bhattāni, pacchāhaṃ karissāmī”ti. “<span class="var" title="dvinnaṃ kho tesaṃ (pts1) | dvinnaṃ kho nesaṃ (mr)" id="note67">Dvinnaṃ kho te ahaṃ</span>, āvuso, dhammānaṃ pāṭibhogo—bhogānañca jīvitassa ca. Saddhāya pana tvaṃyeva pāṭibhogo”ti.</p>
<p><a class="sc" id="12"></a><a id="p_18Ud_127" class="ms"></a>“Sace me, bhante, ayyo mahāmoggallāno dvinnaṃ dhammānaṃ pāṭibhogo—bhogānañca jīvitassa ca, karotu suppavāsā koliyadhītā satta bhattāni, pacchāhaṃ karissāmī”ti.</p>
<p><a class="sc" id="13"></a><a id="p_18Ud_128" class="ms"></a>Atha kho āyasmā mahāmoggallāno taṃ upāsakaṃ saññāpetvā yena bhagavā tenupasaṅkami; upasaṅkamitvā bhagavantaṃ etadavoca: “<span class="var" title="saññāto (s1-3)" id="note68">saññatto</span>, bhante, so upāsako mayā; karotu suppavāsā koliyadhītā satta bhattāni, pacchā so karissatī”ti.</p>
<p><a class="sc" id="14"></a><a id="p_18Ud_129" class="ms"></a>Atha kho suppavāsā koliyadhītā sattāhaṃ buddhap­pamu­khaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi, tañca dārakaṃ bhagavantaṃ vandāpesi sabbañca bhikkhusaṅghaṃ.</p>
<p><a class="sc" id="15"></a><a id="p_18Ud_130" class="ms"></a>Atha kho āyasmā sāriputto taṃ dārakaṃ etadavoca: “kacci te, dāraka, khamanīyaṃ, kacci yāpanīyaṃ, kacci na kiñci dukkhan”ti? “Kuto me, bhante sāriputta, khamanīyaṃ, kuto yāpanīyaṃ. Satta me vassāni lohita­kumbhi­yaṃ vutthānī”ti.</p>
<p><a class="sc" id="16"></a><a class="pts" id="pts18"></a><a id="p_18Ud_131" class="ms"></a>Atha kho suppavāsā koliyadhītā: “putto me dhamma­senā­patinā saddhiṃ mantetī”ti attamanā pamuditā pīti­so­manas­sa­jātā ahosi. Atha kho bhagavā suppavāsaṃ koliyadhītaraṃ attamanaṃ pamuditaṃ pīti­so­manas­sa­jātaṃ <span class="var" title="disvā (bj)" id="note69">viditvā</span> suppavāsaṃ koliyadhītaraṃ etadavoca: “iccheyyāsi tvaṃ, suppavāse, aññampi evarūpaṃ puttan”ti? “Iccheyyāmahaṃ, bhagavā, aññānipi evarūpāni satta puttānī”ti.</p>
<p><a class="sc" id="17"></a><a id="p_18Ud_132" class="ms"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="18"></a><a id="p_18Ud_133" class="ms"></a>“Asātaṃ sātarūpena,<span class="cross" title="^ja100#1 [Asā­tarūpa­jātaka]" id="note70">*</span><a class="brnum" id="br22"></a><br>
piyarūpena appiyaṃ;<br>
Dukkhaṃ sukhassa rūpena,<br>
­pamat­ta­mativat­tatī”ti.</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mucalindavagga</span> <span class="hidden">Suppavāsāsutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
