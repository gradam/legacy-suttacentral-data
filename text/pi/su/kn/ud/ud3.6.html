<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud3.6">
<article>
<div class="hgroup">
<p class="division">Udāna 3.6</p>
<h1>Pilinda­vaccha­sutta</h1>
</div>
<p><a class="sc" id="1"></a><a class="ms" id="p_18Ud_203"></a><a class="msdiv" id="msdiv26"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena āyasmā <span class="var" title="pilindivaccha (bj)" id="note105">pilindavaccho</span> bhikkhū vasalavādena samudācarati. Atha kho sambahulā bhikkhū yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “āyasmā, bhante, pilindavaccho bhikkhū vasalavādena samudācaratī”ti.</p>
<p><a class="sc" id="2"></a><a class="ms" id="p_18Ud_204"></a>Atha kho bhagavā aññataraṃ bhikkhuṃ āmantesi: “ehi tvaṃ, bhikkhu, mama vacanena pilindavacchaṃ bhikkhuṃ āmantehi: ‘satthā taṃ, āvuso <span class="var" title="vaccha (s1-3)" id="note106">pilindavaccha</span>, āmantetī’”ti. “Evaṃ, bhante”ti kho so bhikkhu bhagavato paṭissutvā yenāyasmā pilindavaccho tenupasaṅkami; upasaṅkamitvā āyasmantaṃ pilindavacchaṃ etadavoca: “satthā taṃ, āvuso pilindavaccha, āmantetī”ti.</p>
<p><a class="sc" id="3"></a><a class="ms" id="p_18Ud_205"></a>“Evamāvuso”ti kho āyasmā pilindavaccho tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ pilindavacchaṃ bhagavā etadavoca: “saccaṃ kira tvaṃ, vaccha, bhikkhū vasalavādena samudācarasī”ti? “Evaṃ, bhante”ti.</p>
<p><a class="sc" id="4"></a><a class="pts" id="pts29"></a><a class="ms" id="p_18Ud_206"></a>Atha kho bhagavā āyasmato pilinda­vacchassa pubbenivāsaṃ manasi karitvā bhikkhū āmantesi: “mā kho tumhe, bhikkhave, vacchassa bhikkhuno ujjhāyittha. Na, bhikkhave, vaccho dosantaro bhikkhū vasalavādena samudācarati. Vacchassa, bhikkhave, bhikkhuno pañca jātisatāni abbokiṇṇāni brāhmaṇakule paccājātāni. So tassa vasalavādo dīgharattaṃ <span class="var" title="ajjhāciṇṇo (s1-3, pts1, mr aṭṭhakathāyaṃ pāṭhantaraṃ)" id="note107">samudāciṇṇo</span>. Tenāyaṃ vaccho bhikkhū vasalavādena samudācaratī”ti.</p>
<p><a class="sc" id="5"></a><a class="ms" id="p_18Ud_207"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc30"></a><a class="ms" id="p_18Ud_208"></a>“Yamhi na māyā vasatī na māno,<a class="brnum" id="br30"></a><br>
Yo vītalobho amamo nirāso;<br>
<span class="var" title="panunnakodho (bj) | panuṇṇakodho (s1-3, c1 ^pe1#80 [Ariya­saccap­pakāsa­na­paṭha­ma­bhūmi])" id="note108">Paṇunnakodho</span> abhinibbutatto,<br>
So brāhmaṇo so samaṇo sa bhikkhū”ti.</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nandavagga</span> <span class="hidden">Pilinda­vaccha­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
