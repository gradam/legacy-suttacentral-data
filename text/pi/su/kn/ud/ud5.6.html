<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="ud5.6">
<article>
<div class="hgroup">
<p class="division">Udāna 5.6</p>
<h1>Soṇasutta</h1>
</div>
<p><a class="sc" id="1"></a>
<a class="pts1" id="pts57"></a>
<a id="p_18Ud_412" class="ms"></a>
<a class="msdiv" id="msdiv_46"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme<span class="cross" title="^pi-tv-kd5#50 [Cammak­khan­dhaka/ Soṇa­kuṭikaṇ­ṇavat­thu]" id="note210">^</span>.
Tena kho pana samayena āyasmā mahākaccāno avantīsu viharati <span class="var" title="kururaghare (s1-3) | kulaghare (mr)" id="note211">kuraraghare</span> pavatte
pabbate. Tena kho pana samayena soṇo upāsako kuṭikaṇṇo āyasmato mahākaccānassa
upaṭṭhāko hoti.</p>
<p><a class="sc" id="2"></a>
<a id="p_18Ud_413" class="ms"></a>
Atha kho soṇassa upāsakassa kuṭikaṇṇassa rahogatassa paṭisallīnassa evaṃ cetaso
parivitakko udapādi: “yathā yathā kho ayyo mahākaccāno dhammaṃ deseti nayidaṃ
sukaraṃ agāraṃ ajjhāvasatā ekanta­pari­puṇṇaṃ ekanta­pari­suddhaṃ saṅkhalikhitaṃ
brahmacariyaṃ carituṃ. Yannūnāhaṃ kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajeyyan”ti.</p>
<p><a class="sc" id="3"></a>
<a id="p_18Ud_414" class="ms"></a>
Atha kho soṇo upāsako kuṭikaṇṇo yenāyasmā mahākaccāno tenupasaṅkami;
upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ
nisinno kho soṇo upāsako kuṭikaṇṇo āyasmantaṃ mahākaccānaṃ etadavoca: </p>
<p><a class="sc" id="4"></a>
<a id="p_18Ud_415" class="ms"></a>
“Idha mayhaṃ, bhante, rahogatassa paṭisallīnassa evaṃ cetaso parivitakko
udapādi: ‘yathā yathā kho ayyo mahākaccāno dhammaṃ deseti nayidaṃ sukaraṃ
agāraṃ ajjhāvasatā ekanta­pari­puṇṇaṃ ekanta­pari­suddhaṃ saṅkhalikhitaṃ
brahmacariyaṃ carituṃ. Yannūnāhaṃ kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajeyyan’ti. Pabbājetu maṃ, bhante, ayyo
mahākaccāno”ti.</p>
<p><a class="sc" id="5"></a>
<a id="p_18Ud_416" class="ms"></a>
Evaṃ vutte, āyasmā mahākaccāno soṇaṃ upāsakaṃ kuṭikaṇṇaṃ etadavoca: “dukkaraṃ
kho, soṇa, yāvajīvaṃ ekabhattaṃ ekaseyyaṃ brahmacariyaṃ. Iṅgha tvaṃ, soṇa,
tattheva āgārikabhūto samāno buddhānaṃ sāsanaṃ anuyuñja kālayuttaṃ ekabhattaṃ
ekaseyyaṃ brahmacariyan”ti. Atha kho soṇassa upāsakassa kuṭikaṇṇassa yo ahosi
pabbaj­jā­bhi­saṅ­khāro so paṭipassambhi.</p>
<p><a class="sc" id="6"></a>
<a id="p_18Ud_417" class="ms"></a>
Dutiyampi kho … pe … dutiyampi kho āyasmā mahākaccāno soṇaṃ upāsakaṃ kuṭikaṇṇaṃ
etadavoca: “dukkaraṃ kho, soṇa, yāvajīvaṃ ekabhattaṃ ekaseyyaṃ brahmacariyaṃ.
Iṅgha tvaṃ, soṇa, tattheva āgārikabhūto samāno buddhānaṃ sāsanaṃ anuyuñja
kālayuttaṃ ekabhattaṃ ekaseyyaṃ brahmacariyan”ti. Dutiyampi kho soṇassa
upāsakassa kuṭikaṇṇassa yo ahosi pabbaj­jā­bhi­saṅ­khāro so paṭipassambhi.</p>
<p><a class="sc" id="7"></a>
<a class="pts1" id="pts58"></a>
<a id="p_18Ud_418" class="ms"></a>
Tatiyampi kho soṇassa upāsakassa kuṭikaṇṇassa rahogatassa paṭisallīnassa evaṃ
cetaso parivitakko udapādi: “yathā yathā kho ayyo mahākaccāno dhammaṃ deseti
nayidaṃ sukaraṃ agāraṃ ajjhāvasatā ekanta­pari­puṇṇaṃ ekanta­pari­suddhaṃ
saṅkhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā kāsāyāni
vatthāni acchādetvā agārasmā anagāriyaṃ pabbajeyyan”ti. Tatiyampi kho soṇo
upāsako kuṭikaṇṇo yenāyasmā mahākaccāno tenupasaṅkami; upasaṅkamitvā āyasmantaṃ
mahākaccānaṃ abhivādetvā ekamantaṃ nisīdi. Ekamantaṃ nisinno kho soṇo upāsako
kuṭikaṇṇo āyasmantaṃ mahākaccānaṃ etadavoca: </p>
<p><a class="sc" id="8"></a>
<a id="p_18Ud_419" class="ms"></a>
“Idha mayhaṃ, bhante, rahogatassa paṭisallīnassa evaṃ cetaso parivitakko
udapādi: ‘yathā yathā kho ayyo mahākaccāno dhammaṃ deseti nayidaṃ sukaraṃ
agāraṃ ajjhāvasatā ekanta­pari­puṇṇaṃ ekanta­pari­suddhaṃ saṅkhalikhitaṃ
brahmacariyaṃ carituṃ. Yannūnāhaṃ kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajeyyan’ti. Pabbājetu maṃ, bhante, ayyo
mahākaccāno”ti.</p>
<p><a class="sc" id="9"></a>
<a id="p_18Ud_420" class="ms"></a>
Atha kho āyasmā mahākaccāno soṇaṃ upāsakaṃ kuṭikaṇṇaṃ pabbājesi. Tena kho pana
samayena avanti­dak­khi­ṇā­patho appabhikkhuko hoti. Atha kho āyasmā mahākaccāno
tiṇṇaṃ vassānaṃ accayena kicchena kasirena tato tato dasavaggaṃ bhikkhusaṅghaṃ
sannipātetvā āyasmantaṃ soṇaṃ upasampādesi.</p>
<p><a class="sc" id="10"></a>
<a id="p_18Ud_421" class="ms"></a>
Atha kho āyasmato soṇassa <span class="var" title="vassaṃ vutthassa (bj, pts1) | vassaṃ vuṭṭhassa (s1-3, km)" id="note212">vassaṃ­vuṭṭhassa</span> rahogatassa paṭisallīnassa evaṃ
cetaso parivitakko udapādi: “na kho me so bhagavā sammukhā diṭṭho, api ca
sutoyeva me: ‘so bhagavā īdiso ca īdiso cā’ti. Sace maṃ upajjhāyo anujāneyya,
gaccheyyāhaṃ taṃ bhagavantaṃ dassanāya arahantaṃ sammā­sambud­dhan”ti.</p>
<p><a class="sc" id="11"></a>
<a id="p_18Ud_422" class="ms"></a>
Atha kho āyasmā soṇo sāyanhasamayaṃ paṭisallānā vuṭṭhito yenāyasmā mahākaccāno
tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ
nisīdi. Ekamantaṃ nisinno kho āyasmā soṇo āyasmantaṃ mahākaccānaṃ etadavoca: </p>
<p><a class="sc" id="12"></a>
<a id="p_18Ud_423" class="ms"></a>
“Idha mayhaṃ, bhante, rahogatassa paṭisallīnassa evaṃ cetaso parivitakko
udapādi: ‘na kho me so bhagavā sammukhā diṭṭho, api ca sutoyeva me–  so bhagavā
īdiso ca īdiso cā’ti. Sace maṃ upajjhāyo anujāneyya, gaccheyyāhaṃ taṃ
bhagavantaṃ dassanāya arahantaṃ sammā­sambud­dhan”ti. <span class="var" title="sace maṃ upajjhāyo anujānātīti) (^pi-tv-kd5#50 [Cammak­khan­dhaka/ Soṇa­kuṭikaṇ­ṇavat­thu])" id="note213">()</span></p>
<p><a class="sc" id="13"></a>
<a id="p_18Ud_424" class="ms"></a>
“Sādhu sādhu, soṇa; gaccha tvaṃ, soṇa, taṃ bhagavantaṃ dassanāya arahantaṃ
<span class="var" title="samā­sambud­dhanti (sabbattha)" id="note214">sammā­sambud­dhaṃ</span>. Dakkhissasi tvaṃ, soṇa, taṃ bhagavantaṃ pāsādikaṃ pasādanīyaṃ
santindriyaṃ santamānasaṃ uttama­dama­tha­sama­tha­manup­pattaṃ dantaṃ guttaṃ
yatindriyaṃ nāgaṃ. Disvāna mama vacanena bhagavato pāde sirasā vandāhi,
appābādhaṃ appātaṅkaṃ lahuṭṭhānaṃ balaṃ <span class="var" title="phāsuvihārañca (bj)" id="note215">phāsuvihāraṃ</span> puccha: ‘upajjhāyo me,
bhante, āyasmā mahākaccāno bhagavato pāde sirasā vandati, appābādhaṃ appātaṅkaṃ
lahuṭṭhānaṃ balaṃ <span class="var" title="phāsuvihārañca (bj)" id="note216">phāsuvihāraṃ</span> pucchatī’”ti.</p>
<p><a class="sc" id="14"></a>
<a class="pts1" id="pts59"></a>
<a id="p_18Ud_425" class="ms"></a>
“Evaṃ, bhante”ti kho āyasmā soṇo āyasmato mahākaccānassa bhāsitaṃ abhinanditvā
anumoditvā uṭṭhāyāsanā āyasmantaṃ mahākaccānaṃ abhivādetvā padakkhiṇaṃ katvā
senāsanaṃ saṃsāmetvā patta­cīvara­mādāya yena sāvatthi tena cārikaṃ pakkāmi.
Anupubbena cārikaṃ caramāno yena sāvatthi jetavanaṃ anātha­piṇḍi­kassa ārāmo,
yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ
nisīdi. Ekamantaṃ nisinno kho āyasmā soṇo bhagavantaṃ etadavoca: “upajjhāyo me,
bhante, āyasmā mahākaccāno bhagavato pāde sirasā vandati, appābādhaṃ appātaṅkaṃ
lahuṭṭhānaṃ balaṃ <span class="var" title="phāsuvihārañca (bj)" id="note217">phāsuvihāraṃ</span> pucchatī”ti.</p>
<p><a class="sc" id="15"></a>
<a id="p_18Ud_426" class="ms"></a>
“Kacci, bhikkhu, khamanīyaṃ, kacci yāpanīyaṃ, kaccisi appa­kila­ma­thena addhānaṃ
āgato, na ca piṇḍakena kilantosī”ti? “Khamanīyaṃ, bhagavā, yāpanīyaṃ, bhagavā,
appa­kila­ma­thena cāhaṃ, bhante, addhānaṃ āgato, na ca piṇḍakena kilantomhī”ti.</p>
<p><a class="sc" id="16"></a>
<a id="p_18Ud_427" class="ms"></a>
Atha kho bhagavā āyasmantaṃ ānandaṃ āmantesi: “imassānanda, āgantukassa
bhikkhuno senāsanaṃ paññāpehī”ti. Atha kho āyasmato ānandassa etadahosi: “yassa
kho maṃ bhagavā āṇāpeti: ‘imassānanda, āgantukassa bhikkhuno senāsanaṃ
paññāpehī’ti, icchati bhagavā tena bhikkhunā saddhiṃ ekavihāre vatthuṃ, icchati
bhagavā āyasmatā soṇena saddhiṃ ekavihāre vatthun”ti. Yasmiṃ vihāre bhagavā
viharati, tasmiṃ vihāre āyasmato soṇassa senāsanaṃ paññāpesi.</p>
<p><a class="sc" id="17"></a>
<a id="p_18Ud_428" class="ms"></a>
Atha kho bhagavā bahudeva rattiṃ abbhokāse nisajjāya vītināmetvā pāde
pakkhāletvā vihāraṃ pāvisi. Āyasmāpi kho soṇo bahudeva rattiṃ abbhokāse
nisajjāya vītināmetvā pāde pakkhāletvā vihāraṃ pāvisi. Atha kho bhagavā rattiyā
paccūsasamayaṃ paccuṭṭhāya āyasmantaṃ soṇaṃ ajjhesi: “paṭibhātu taṃ, bhikkhu,
dhammo bhāsitun”ti.</p>
<p><a class="sc" id="18"></a>
<a id="p_18Ud_429" class="ms"></a>
“Evaṃ, bhante”ti kho āyasmā soṇo bhagavato paṭissutvā<span class="cross" title="^snp3.12#862 [Dvaya­tānu­passa­nā­sutta]" id="note218">^</span> soḷasa aṭṭha­ka­vaggi­kāni
sabbāneva sarena abhaṇi. Atha kho bhagavā āyasmato soṇassa sara­bhañ­ña­pari­yosāne
abbhanumodi: “sādhu sādhu, bhikkhu, suggahitāni te, bhikkhu, soḷasa
aṭṭha­ka­vaggi­kāni sumanasikatāni sūpadhāritāni, <span class="var" title="kalyāṇiyā ca (mr) | kalyāṇiyā cāsi (?)" id="note219">kalyāṇiyāsi</span> vācāya samannāgato
vissaṭṭhāya anelagaḷāya atthassa viññāpaniyā. Kati vassosi tvaṃ, bhikkhū”ti?
“Ekavasso ahaṃ, bhagavā”ti. “Kissa pana tvaṃ, bhikkhu, evaṃ ciraṃ akāsī”ti?
“<span class="var" title="ciradiṭṭho (bj)" id="note220">Ciraṃ diṭṭho</span> me, bhante, kāmesu ādīnavo; api ca sambādho gharāvāso bahukicco
bahukaraṇīyo”ti.</p>
<p><a class="sc" id="19"></a>
<a id="p_18Ud_430" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="20"></a>
<a id="p_18Ud_431" class="ms"></a>
“Disvā ādīnavaṃ loke,<a class="brnum" id="br57"></a>
<br>
ñatvā dhammaṃ nirūpadhiṃ;<br>
Ariyo na ramatī pāpe,<br>
pāpe na ramatī sucī”ti.
</p>
</blockquote>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Soṇavagga</span>
<span class="hidden">Soṇasutta</span>
</div>
</section>
<a class="previous" href="/pi/ud5.5">◀ Udāna  5.5</a><a class="top" href="#"> ▲ TOP </a><a class="next" href="/pi/ud5.7">Udāna  5.7 ▶</a>
</div>
</body>
</html>