<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud3.7">
<article>
<div class="hgroup">
<p class="division">Udāna 3.7</p>
<h1><span class="var" title="kassapasuttaṃ (bj)" id="note109">Sakkudānasutta</span></h1>
</div>
<p><a class="sc" id="1"></a><a class="ms" id="p_18Ud_210"></a><a class="msdiv" id="msdiv27"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena āyasmā mahākassapo pippaliguhāyaṃ viharati, sattāhaṃ ekapallaṅkena nisinno <span class="var" title="nisinno aññataraṃ (s1-3, mr)" id="note110">hoti aññataraṃ</span> samādhiṃ samāpajjitvā. Atha kho āyasmā mahākassapo tassa sattāhassa accayena tamhā samādhimhā vuṭṭhāsi. Atha kho āyasmato mahākassapassa tamhā samādhimhā vuṭṭhitassa etadahosi: “yannūnāhaṃ rājagahaṃ piṇḍāya paviseyyan”ti.</p>
<p><a class="sc" id="2"></a><a class="ms" id="p_18Ud_211"></a>Tena kho pana samayena pañcamattāni devatāsatāni ussukkaṃ āpannāni honti āyasmato mahākassapassa piṇḍa­pāta­paṭi­lābhāya. Atha kho āyasmā mahākassapo tāni pañcamattāni devatāsatāni paṭikkhipitvā pubbaṇ­ha­samayaṃ nivāsetvā patta­cīvara­mādāya rājagahaṃ piṇḍāya pāvisi.</p>
<p><a class="sc" id="3"></a><a class="pts" id="pts30"></a><a class="ms" id="p_18Ud_212"></a>Tena kho pana samayena sakko devānamindo āyasmato mahākassapassa piṇḍapātaṃ dātukāmo hoti. Pesakāravaṇṇaṃ abhinimminitvā tantaṃ vināti. <span class="var" title="sujātā (s1-3, pts1, mr)" id="note111">Sujā</span> asurakaññā tasaraṃ pūreti. Atha kho āyasmā mahākassapo rājagahe sapadānaṃ piṇḍāya caramāno yena sakkassa devānamindassa nivesanaṃ tenupasaṅkami. Addasā kho sakko devānamindo āyasmantaṃ mahākassapaṃ dūratova āgacchantaṃ. Disvāna gharā nikkhamitvā paccuggantvā hatthato pattaṃ gahetvā gharaṃ <span class="var" title="pavisetvā (mr)" id="note112">pavisitvā</span> ghaṭiyā odanaṃ uddharitvā pattaṃ pūretvā āyasmato mahākassapassa adāsi. So ahosi piṇḍapāto anekasūpo anekabyañjano <span class="var" title="aneka­sūpa­rasab­yañ­jano (bj, pts1)" id="note113">aneka­rasab­yañ­jano</span>. Atha kho āyasmato mahākassapassa etadahosi: “ko nu kho ayaṃ satto yassāyaṃ evarūpo iddhānubhāvo”ti? Atha kho āyasmato mahākassapassa etadahosi: “sakko kho ayaṃ devānamindo”ti. Iti viditvā sakkaṃ devānamindaṃ etadavoca: “kataṃ kho te idaṃ, kosiya; <span class="var" title="māssu (bj)" id="note114">mā</span> punapi evarūpamakāsī”ti. “Amhākampi, bhante kassapa, puññena attho; amhākampi puññena karaṇīyan”ti.</p>
<p><a class="sc" id="4"></a><a class="ms" id="p_18Ud_213"></a>Atha kho sakko devānamindo āyasmantaṃ mahākassapaṃ abhivādetvā padakkhiṇaṃ katvā vehāsaṃ abbhuggantvā ākāse antalikkhe tikkhattuṃ udānaṃ udānesi: “aho dānaṃ <span class="var" title="paramaṃ dānaṃ (pts1, mr)" id="note115">paramadānaṃ</span> kassape suppatiṭṭhitaṃ. Aho dānaṃ paramadānaṃ kassape suppatiṭṭhitaṃ. Aho dānaṃ paramadānaṃ kassape suppatiṭṭhitan”ti. Assosi kho bhagavā dibbāya sotadhātuyā visuddhāya atik­kanta­mānusi­kāya sakkassa devānamindassa vehāsaṃ abbhuggantvā ākāse antalikkhe tikkhattuṃ udānaṃ udānentassa: “aho dānaṃ paramadānaṃ kassape suppatiṭṭhitaṃ. Aho dānaṃ paramadānaṃ kassape suppatiṭṭhitaṃ. Aho dānaṃ paramadānaṃ kassape suppatiṭṭhitan”ti.</p>
<p><a class="sc" id="5"></a><a class="ms" id="p_18Ud_214"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc31"></a><a class="ms" id="p_18Ud_215"></a>“Piṇḍapātikassa bhikkhuno,<a class="brnum" id="br31"></a><br>
Attabharassa anaññaposino;<br>
Devā pihayanti tādino,<br>
Upasantassa sadā satīmato”ti.</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nandavagga</span> <span class="hidden">Sakkudānasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
