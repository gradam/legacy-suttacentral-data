<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="ud1.5">
<article>
<div class="hgroup">
<p class="division">Udāna 1.5</p>
<h1><span class="var" id="note13" title="therasuttaṃ (bj)">Brāhmaṇasutta</span></h1>
</div>
<p><a class="sc" id="1"></a>
<a class="pts1" id="pts4"></a>
<a id="p_18Ud_23" class="ms"></a>
<a class="msdiv" id="msdiv_5"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Tena kho pana samayena āyasmā ca sāriputto āyasmā ca mahāmoggallāno āyasmā ca
mahākassapo āyasmā ca <span class="var" title="mahākaccāyano (bj, pts1, mr)" id="note14">mahākaccāno</span> āyasmā ca mahākoṭṭhiko āyasmā ca mahākappino
āyasmā ca mahācundo āyasmā ca anuruddho āyasmā ca revato āyasmā ca <span class="var" title="ānando (bj, pts1)" id="note15">nando</span> yena
bhagavā tenu­pasaṅka­miṃsu.</p>
<p><a class="sc" id="2"></a>
<a id="p_18Ud_24" class="ms"></a>
Addasā kho bhagavā te āyasmante dūratova āgacchante; disvāna bhikkhū āmantesi:
“ete, bhikkhave, brāhmaṇā āgacchanti; ete, bhikkhave, brāhmaṇā āgacchantī”ti.
Evaṃ vutte, aññataro brāhmaṇajātiko bhikkhu bhagavantaṃ etadavoca: “kittāvatā
nu kho, bhante, brāhmaṇo hoti, katame ca pana brāhmaṇakaraṇā dhammā”ti?</p>
<p><a class="sc" id="3"></a>
<a id="p_18Ud_25" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a>
<a id="p_18Ud_26" class="ms"></a>
“Bāhitvā pāpake dhamme,<span class="cross" title="^ne6#227 [Sāsanapaṭṭhāna]" id="note16">^</span><a class="brnum" id="br5"></a>
<br>
ye caranti sadā satā;<br>
Khīṇasaṃyojanā buddhā,<br>
te <span class="var" title="teva (si)" id="note17">ve</span> lokasmi brāhmaṇā”ti.
</p>
</blockquote>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Bodhivagga</span>
<span class="hidden">Brāhmaṇasutta</span>
</div>
</section>
<a class="previous" href="/pi/ud1.4">◀ Udāna  1.4</a><a class="top" href="#"> ▲ TOP </a><a class="next" href="/pi/ud1.6">Udāna  1.6 ▶</a>
</div>
</body>
</html>