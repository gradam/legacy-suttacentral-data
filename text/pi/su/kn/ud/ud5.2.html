<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="ud5.2">
<article>
<div class="hgroup">
<p class="division">Udāna 5.2</p>
<h1>Appāyukasutta</h1>
</div>
<p><a class="sc" id="1"></a>
<a class="pts1" id="pts48"></a>
<a id="p_18Ud_358" class="ms"></a>
<a class="msdiv" id="msdiv_42"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Atha kho āyasmā ānando sāyanhasamayaṃ <span class="var" title="patisallāṇā (bj)" id="note182">paṭisallānā</span> vuṭṭhito yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā ānando bhagavantaṃ etadavoca: “acchariyaṃ, bhante,
abbhutaṃ, bhante. Yāva appāyukā hi, bhante, bhagavato mātā ahosi, sattāhajāte
bhagavati bhagavato mātā kālamakāsi, tusitaṃ kāyaṃ upapajjī”ti.</p>
<p><a class="sc" id="2"></a>
<a id="p_18Ud_359" class="ms"></a>
“<span class="var" title="evametaṃ ānanda evametaṃ ānanda (s1-3)" id="note183">Evametaṃ, ānanda</span>, appāyukā hi, ānanda, bodhi­satta­mā­taro honti. Sattāhajātesu
bodhisattesu bodhi­satta­mā­taro kālaṃ karonti, tusitaṃ kāyaṃ upapajjantī”ti.</p>
<p><a class="sc" id="3"></a>
<a id="p_18Ud_360" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a>
<a id="p_18Ud_361" class="ms"></a>
“Ye keci bhūtā bhavissanti ye vāpi,<span class="cross" title="^ne6#336 [Sāsanapaṭṭhāna]" id="note184">^</span><a class="brnum" id="br52"></a>
<br>
Sabbe gamissanti pahāya dehaṃ;<br>
Taṃ sabbajāniṃ kusalo viditvā,<br>
Ātāpiyo brahmacariyaṃ careyyā”ti.
</p>
</blockquote>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Soṇavagga</span>
<span class="hidden">Appāyukasutta</span>
</div>
</section>
<a class="previous" href="/pi/ud5.1">◀ Udāna  5.1</a><a class="top" href="#"> ▲ TOP </a><a class="next" href="/pi/ud5.3">Udāna  5.3 ▶</a>
</div>
</body>
</html>