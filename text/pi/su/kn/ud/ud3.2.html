<!DOCTYPE html>
<html data-prev="ud3.1" data-next="ud3.3">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud3.2">
<article>
<div class="hgroup">
<p class="division">Udāna 3.2</p>
<h1>Nandasutta</h1>
</div>
<p><a class="sc" id="1"></a>
<a id="p_18Ud_158" class="ms"></a>
<a class="msdiv" id="msdiv_22"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Tena kho pana samayena āyasmā nando bhagavato bhātā mātucchāputto sambahulānaṃ
bhikkhūnaṃ evamāroceti: “anabhirato ahaṃ, āvuso, brahmacariyaṃ carāmi; na
sakkomi brahmacariyaṃ sandhāretuṃ, sikkhaṃ paccakkhāya hīnā­yāvattis­sāmī”ti.</p>
<p><a class="sc" id="2"></a>
<a class="pts1" id="pts22"></a>
<a id="p_18Ud_159" class="ms"></a>
Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ
etadavoca: “āyasmā, bhante, nando bhagavato bhātā mātucchāputto sambahulānaṃ
bhikkhūnaṃ evamāroceti: ‘anabhirato ahaṃ, āvuso, brahmacariyaṃ carāmi, na
sakkomi brahmacariyaṃ sandhāretuṃ, sikkhaṃ paccakkhāya hīnā­yāvattis­sāmī’”ti.</p>
<p><a class="sc" id="3"></a>
<a id="p_18Ud_160" class="ms"></a>
Atha kho bhagavā aññataraṃ bhikkhuṃ āmantesi: “ehi tvaṃ, bhikkhu, mama vacanena
nandaṃ bhikkhuṃ āmantehi: ‘satthā taṃ, āvuso nanda, āmantetī’”ti. “Evaṃ,
bhante”ti kho so bhikkhu bhagavato paṭissutvā yenāyasmā nando tenupasaṅkami;
upasaṅkamitvā āyasmantaṃ nandaṃ etadavoca: “satthā taṃ, āvuso nanda,
āmantetī”ti.</p>
<p><a class="sc" id="4"></a>
<a id="p_18Ud_161" class="ms"></a>
“Evamāvuso”ti kho āyasmā nando tassa bhikkhuno paṭissutvā yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinnaṃ kho āyasmantaṃ nandaṃ bhagavā etadavoca: </p>
<p><a class="sc" id="5"></a>
<a id="p_18Ud_162" class="ms"></a>
“Saccaṃ kira tvaṃ, nanda, sambahulānaṃ bhikkhūnaṃ evamārocesi: ‘anabhirato
ahaṃ, āvuso, brahmacariyaṃ carāmi, na sakkomi brahmacariyaṃ sandhāretuṃ,
sikkhaṃ paccakkhāya hīnā­yāvattis­sāmī’”ti? “Evaṃ, bhante”ti.</p>
<p><a class="sc" id="6"></a>
<a id="p_18Ud_163" class="ms"></a>
“Kissa pana tvaṃ, nanda, anabhirato brahmacariyaṃ carasi, na sakkosi
brahmacariyaṃ sandhāretuṃ, sikkhaṃ paccakkhāya hīnā­yāvattis­sasī”ti? “Sākiyānī
<span class="var" title="mama (s1-3)" id="note81">maṃ</span>, bhante, jana­pada­kal­yāṇī gharā <span class="var" title="nikkhamantaṃ (pts1 aṭṭhakathāyaṃ pāṭhantaraṃ)" id="note82">nikkhamantassa</span> upaḍ­ḍhullikhi­tehi kesehi
apaloketvā maṃ etadavoca: ‘tuvaṭaṃ kho, ayyaputta, āgaccheyyāsī’ti. So kho
ahaṃ, bhante, ­ta­manus­sa­ramāno anabhirato brahmacariyaṃ carāmi, na sakkomi
brahmacariyaṃ sandhāretuṃ, sikkhaṃ paccakkhāya hīnā­yāvattis­sāmī”ti.</p>
<p><span class="cross" title="^mi5.3.3#1 [Vattha­guyha­ni­dassa­na­pañha]" id="note83">^</span>
<a class="sc" id="7"></a>
<a id="p_18Ud_164" class="ms"></a>
Atha kho bhagavā āyasmantaṃ nandaṃ bāhāyaṃ gahetvā—seyyathāpi nāma balavā
puriso <span class="var" title="sammiñjitaṃ (bj, s1-3, km, pts1)" id="note84">samiñjitaṃ</span> vā bāhaṃ pasāreyya, pasāritaṃ vā bāhaṃ <span class="var" title="sammiñjeyya (bj, s1-3, km, pts1)" id="note85">samiñjeyya</span>; evamevaṃ—
jetavane antarahito devesu tāvatiṃsesu pāturahosi.</p>
<p><a class="sc" id="8"></a>
<a id="p_18Ud_165" class="ms"></a>
Tena kho pana samayena pañcamattāni accharāsatāni sakkassa devānamindassa
upaṭṭhānaṃ āgatāni honti kakuṭapādāni. Atha kho bhagavā āyasmantaṃ nandaṃ
āmantesi: “passasi no tvaṃ, nanda, imāni pañca accharāsatāni kakuṭapādānī”ti?
“Evaṃ, bhante”ti.</p>
<p><a class="sc" id="9"></a>
<a class="pts1" id="pts23"></a>
<a id="p_18Ud_166" class="ms"></a>
“Taṃ kiṃ maññasi, nanda, katamā nu kho abhirūpatarā vā dassanīyatarā vā
pāsādikatarā vā, sākiyānī vā jana­pada­kal­yāṇī, imāni vā pañca accharāsatāni
kakuṭapādānī”ti? “Seyyathāpi, bhante, paluṭ­ṭhamak­kaṭī ­kaṇṇanā­sacchinnā;
evamevaṃ kho, bhante, sākiyānī jana­pada­kal­yāṇī imesaṃ pañcannaṃ accharāsatānaṃ
upanidhāya <span class="var" title="saṅkhampi (bj)" id="note86">saṅkhyampi</span><q class="open" id="note87" title=" na upeti, kalampi na upeti, kalabhāgampi na upeti, upanidhimpi na upeti (sī ), na upeti, kalabhāgampi na upeti, upanidhimpi na upeti (syā1-3, pā1)"> nopeti kalabhāgampi nopeti upanidhimpi nopeti</q>. Atha kho
imāni pañca accharāsatāni abhirūpatarāni ceva ­dassa­nīya­tarāni ca pāsādikatarāni
cā”ti.</p>
<p><a class="sc" id="10"></a>
<a id="p_18Ud_167" class="ms"></a>
“Abhirama, nanda, abhirama, nanda. Ahaṃ te pāṭibhogo pañcannaṃ accharāsatānaṃ
paṭilābhāya kakuṭapādānan”ti. “Sace me, bhante, bhagavā pāṭibhogo pañcannaṃ
accharāsatānaṃ paṭilābhāya kakuṭapādānaṃ, abhira­mis­sā­mahaṃ, bhante, <span class="var" title="bhagavā brahmacariyeti (s1-3, pts1) | bhagavā brahma­cari­yanti (mr)" id="note89">bhagavati
brahmacariye”ti</span>.</p>
<p><a class="sc" id="11"></a>
<a id="p_18Ud_168" class="ms"></a>
Atha kho bhagavā āyasmantaṃ nandaṃ bāhāyaṃ gahetvā—seyyathāpi nāma balavā
puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—
devesu tāvatiṃsesu antarahito jetavane pāturahosi.</p>
<p><a class="sc" id="12"></a>
<a id="p_18Ud_169" class="ms"></a>
Assosuṃ kho bhikkhū: “āyasmā kira nando bhagavato bhātā mātucchāputto
accharānaṃ hetu brahmacariyaṃ carati; bhagavā kirassa pāṭibhogo pañcannaṃ
accharāsatānaṃ paṭilābhāya kakuṭapādānan”ti.</p>
<p><a class="sc" id="13"></a>
<a id="p_18Ud_170" class="ms"></a>
Atha kho āyasmato nandassa sahāyakā bhikkhū āyasmantaṃ nandaṃ bhatakavādena ca
upak­kita­ka­vādena ca samudācaranti: “bhatako kirāyasmā nando upakkitako
kirāyasmā nando accharānaṃ hetu brahmacariyaṃ carati; bhagavā kirassa pāṭibhogo
pañcannaṃ accharāsatānaṃ paṭilābhāya kakuṭapādānan”ti.</p>
<p><a class="sc" id="14"></a>
<a id="p_18Ud_171" class="ms"></a>
Atha kho āyasmā nando sahāyakānaṃ bhikkhūnaṃ bhatakavādena ca upak­kita­ka­vādena
ca aṭṭīyamāno harāyamāno jigucchamāno eko vūpakaṭṭho appamatto ātāpī pahitatto
viharanto nacirasseva—yassatthāya kulaputtā sammadeva agārasmā anagāriyaṃ
pabbajanti, tadanuttaraṃ—brahma­cari­ya­pari­yosānaṃ diṭṭheva dhamme sayaṃ
abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ,
kataṃ karaṇīyaṃ, nāparaṃ itthattāyā”ti abbhaññāsi. Aññataro kho panāyasmā nando
arahataṃ ahosi.</p>
<p><a class="sc" id="15"></a>
<a class="pts1" id="pts24"></a>
<a id="p_18Ud_172" class="ms"></a>
Atha kho aññatarā devatā abhikkantāya rattiyā abhikkan­ta­vaṇṇā kevalakappaṃ
jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ
etadavoca: “āyasmā, bhante, nando bhagavato bhātā mātucchāputto āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharatī”ti. Bhagavatopi kho ñāṇaṃ udapādi: “nando āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharatī”ti.</p>
<p><a class="sc" id="16"></a>
<a id="p_18Ud_173" class="ms"></a>
Atha kho āyasmā nando tassā rattiyā accayena yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho
āyasmā nando bhagavantaṃ etadavoca: “yaṃ me, bhante, bhagavā pāṭibhogo
pañcannaṃ accharāsatānaṃ paṭilābhāya kakuṭapādānaṃ, muñcāmahaṃ, bhante,
bhagavantaṃ etasmā paṭissavā”ti. “Mayāpi <span class="var" title="kho te nanda (bj, s1-3, pts1) | kho nanda (mr)" id="note90">kho tvaṃ, nanda</span>, cetasā ceto paricca
vidito: ‘nando āsavānaṃ khayā anāsavaṃ cetovimuttiṃ paññāvimuttiṃ diṭṭheva
dhamme sayaṃ abhiññā sacchikatvā upasampajja viharatī’ti. Devatāpi me
etamatthaṃ ārocesi: ‘āyasmā, bhante, nando bhagavato bhātā mātucchāputto
āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharatī’ti. Yadeva kho te, nanda, anupādāya
āsavehi cittaṃ vimuttaṃ, athāhaṃ mutto etasmā paṭissavā”ti.</p>
<p><a class="sc" id="17"></a>
<a id="p_18Ud_174" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="18"></a>
<a id="p_18Ud_175" class="ms"></a>
“Yassa nittiṇṇo paṅko,<a class="brnum" id="br26"></a>
<br>
Maddito <span class="var" title="kāmakaṇṭako (bj, s1-3, pts1)" id="note91">kāmakaṇḍako</span>;<br>
Mohakkhayaṃ anuppatto,<br>
Sukhadukkhesu na vedhatī sa bhikkhū”ti.
</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Nandavagga</span>
<span class="hidden">Nandasutta</span>
</aside>
</section>
<a class="previous" href="/pi/ud3.1">◀ Udāna  3.1</a><a class="top" href="#"> ▲ TOP </a><a class="next" href="/pi/ud3.3">Udāna  3.3 ▶</a>
</div>
</body>
</html>