<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud2.1">
<article>
<div class="hgroup">
<p class="division"><span class="var" title="muc­calinda­vaggo (s1-3)" id="note44">Udāna 2.1</span></p>
<h1>Mucalindasutta</h1>
</div>
<p><a class="sc" id="1"></a><a class="pts" id="pts10"></a><a id="p_18Ud_71" class="ms"></a><a class="msdiv" id="msdiv_11"></a><span class="cross" title="^pi-tv-kd1#17 [Mahākhandhaka/ Mucalindakathā]" id="note45">*</span> <span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre <span class="var" title="muccalindamūle (s1-3)" id="note46">mucalindamūle</span> paṭha­mā­bhisam­buddho. Tena kho pana samayena bhagavā sattāhaṃ ekapallaṅkena nisinno hoti vimutti­su­kha­paṭi­saṃ­vedī.</p>
<p><a class="sc" id="2"></a><a id="p_18Ud_72" class="ms"></a>Tena kho pana samayena mahā akālamegho udapādi sattā­ha­vadda­likā sītavāta­dud­dinī. Atha kho mucalindo nāgarājā sakabhavanā nikkhamitvā bhagavato kāyaṃ sattakkhattuṃ bhogehi parikkhipitvā uparimuddhani mahantaṃ phaṇaṃ vihacca aṭṭhāsi: “mā bhagavantaṃ sītaṃ, mā bhagavantaṃ uṇhaṃ, mā bhagavantaṃ ḍaṃsa­ma­kasavā­tātapa­sarīsa­pa­samphasso”<span class="var" title="... siriṃsapa ... (bj, s1-3, km, pts1)" id="note47">ti</span>.</p>
<p><a class="sc" id="3"></a><a id="p_18Ud_73" class="ms"></a>Atha kho bhagavā tassa sattāhassa accayena tamhā samādhimhā vuṭṭhāsi. Atha kho mucalindo nāgarājā viddhaṃ vigata­valā­hakaṃ devaṃ viditvā bhagavato kāyā bhoge viniveṭhetvā sakavaṇṇaṃ paṭisaṃharitvā māṇavakavaṇṇaṃ abhinimminitvā bhagavato purato aṭṭhāsi pañjaliko bhagavantaṃ namassamāno.</p>
<p><a class="sc" id="4"></a><a id="p_18Ud_74" class="ms"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="5"></a><a id="p_18Ud_75" class="ms"></a>“Sukho viveko tuṭṭhassa,<span class="cross" title="^pi-tv-kd1#17 [Mahākhandhaka/ Mucalindakathā] | ^pe2#118 [Sāsana­paṭṭhā­na­dutiya­bhūmi] | ^kv1.2#210 [Dutiyavagga/ Kukkuḷakathā]" id="note48">*</span><a class="brnum" id="br12"></a><br>
sutadhammassa passato;<br>
Abyāpajjaṃ sukhaṃ loke,<br>
pāṇabhūtesu saṃyamo.</p>
<p><a class="sc" id="6"></a><a id="p_18Ud_76" class="ms"></a>Sukhā virāgatā loke,<a class="brnum" id="br13"></a><br>
kāmānaṃ samatikkamo;<br>
Asmimānassa yo vinayo,<br>
etaṃ ve paramaṃ sukhan”ti.</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mucalindavagga</span> <span class="hidden">Mucalindasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
