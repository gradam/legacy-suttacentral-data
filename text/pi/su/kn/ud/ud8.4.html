<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud8.4">
<article>
<div class="hgroup">
<p class="division">Udāna 8.4</p>
<h1><span class="var" id="note324" title="catut­tha­nib­bā­na­suttaṃ (bj)">Catut­tha­nib­bā­na­paṭi­saṃ­yutta­sutta</span></h1>
</div>
<p><a class="sc" id="1"></a>
<a id="p_18Ud_673" class="ms"></a>
<a class="msdiv" id="msdiv_74"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Tena kho pana samayena bhagavā bhikkhū nib­bā­na­paṭi­saṃ­yuttāya dhammiyā kathāya
sandasseti samādapeti samuttejeti sampahaṃseti. Tedha bhikkhū aṭṭhiṃ katvā
manasi katvā sabbaṃ cetaso samannāharitvā ohitasotā dhammaṃ suṇanti.</p>
<p><a class="sc" id="2"></a>
<a id="p_18Ud_674" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<p><span class="cross" title="^sn35.87#1 [87. Channasutta] | ^ne4#289 [Vibhaṅga/ Otara­ṇa­hā­ravi­bhaṅga] | ^pe1#120 [Ariya­saccap­pakāsa­na­paṭha­ma­bhūmi], ^pe5#74 [Hāra­vibhaṅ­ga­pañca­ma­bhūmi]" id="note325">^</span>
<a class="sc" id="3"></a>
<a id="p_18Ud_675" class="ms"></a>
“Nissitassa calitaṃ, anissitassa calitaṃ natthi. Calite asati passaddhi,
passaddhiyā sati nati na hoti. Natiyā asati āgatigati na hoti. Āgatigatiyā
asati cutūpapāto na hoti. Cutūpapāte asati nevidha na huraṃ <span class="var" title="na ubhayamantare (sabbattha)" id="note326">na ubhaya­manta­rena</span>.
Esevanto dukkhassā”ti.</p>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Pāṭali­gāmi­yavagga</span>
<span class="hidden">Catut­tha­nib­bā­na­paṭi­saṃ­yutta­sutta</span>
</div>
</section>
<a class="previous" href="/pi/ud8.3">◀ Udāna  8.3</a><a class="top" href="#"> ▲ TOP </a><a class="next" href="/pi/ud8.5">Udāna  8.5 ▶</a>
</div>
</body>
</html>