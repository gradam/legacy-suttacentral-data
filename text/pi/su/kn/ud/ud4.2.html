<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="ud4.2">
<article>
<div class="hgroup">
<p class="division">Udāna 4.2</p>
<h1>Uddhatasutta</h1>
</div>
<p><a class="sc" id="1"></a>
<a id="p_18Ud_273" class="ms"></a>
<a class="msdiv" id="msdiv_32"></a>
<span class="evam">Evaṃ me sutaṃ—​</span>   ekaṃ samayaṃ bhagavā kusinārāyaṃ viharati upavattane mallānaṃ sālavane. Tena
kho pana samayena sambahulā bhikkhū bhagavato avidūre araññakuṭikāyaṃ viharanti
uddhatā unnaḷā capalā mukharā vikiṇṇavācā muṭṭhassatino asampajānā asamāhitā
vibbhantacittā pākatindriyā.</p>
<p><a class="sc" id="2"></a>
<a class="pts1" id="pts38"></a>
<a id="p_18Ud_274" class="ms"></a>
Addasā kho bhagavā te sambahule bhikkhū avidūre araññakuṭikāyaṃ viharante
uddhate unnaḷe capale mukhare vikiṇṇavāce muṭṭhassatino asampajāne asamāhite
vibbhantacitte pākatindriye.</p>
<p><a class="sc" id="3"></a>
<a id="p_18Ud_275" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a>
<a id="p_18Ud_276" class="ms"></a>
“Arakkhitena <span class="var" title="cittena (^ne4#392 [Vibhaṅga/ Desanāhārasampāta])" id="note146">kāyena</span>,<a class="brnum" id="br40"></a>
<br>
<span class="var" title="micchādiṭṭhigatena (bahūsu)" id="note147">micchādiṭṭhihatena</span> ca;<br>
<span class="var" title="thīnamiddhābhibhūtena (bj, s1-3, km, pts1)" id="note148">Thinamiddhābhibhūtena</span>,<br>
vasaṃ mārassa gacchati.
</p>
<p><a class="sc" id="5"></a>
<a id="p_18Ud_277" class="ms"></a>
Tasmā rakkhitacittassa,<span class="cross" title="^ne4#198 [Vibhaṅga/ Āvaṭṭahāravibhaṅga], ^ne4#445 [Vibhaṅga/ Yuttihārasampāta], ^ne4#489 [Vibhaṅga/ Samāropanahārasampāta]" id="note149">^</span><a class="brnum" id="br41"></a>
<br>
sammāsaṅkappagocaro;<br>
Sammādiṭṭhipurekkhāro,<br>
ñatvāna udayabbayaṃ;<br>
Thinamiddhābhibhū bhikkhu,<br>
sabbā duggatiyo jahe”ti.
</p>
</blockquote>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Meghiyavagga</span>
<span class="hidden">Uddhatasutta</span>
</div>
</section>
<a class="previous" href="/pi/ud4.1">◀ Udāna  4.1</a><a class="top" href="#"> ▲ TOP </a><a class="next" href="/pi/ud4.3">Udāna  4.3 ▶</a>
</div>
</body>
</html>