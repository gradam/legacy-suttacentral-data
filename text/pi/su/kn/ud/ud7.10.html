<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="ud7.10">
<article>
<div class="hgroup">
<p class="division">Udāna 7.10</p>
<h1><span class="var" id="309" title="udenasuttaṃ (bj)">Utenasutta</span></h1>
</div>
<p><a class="sc" id="1"></a>
<a id="p_18Ud_652" class="ms"></a>
<a class="msdiv" id="msdiv_70"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosambiyaṃ viharati ghositārāme. Tena kho pana samayena
rañño <span class="var" title="udenassa (bj, s1-3, pts1)" id="note310">utenassa</span> uyyānagatassa antepuraṃ daḍḍhaṃ hoti, <span class="var" title="pañca itthisatāni (bj, s1-3, pts1)" id="note311">pañca ca itthisatāni</span>
kālaṅkatāni honti sāmāvatīpamukhāni.</p>
<p><a class="sc" id="2"></a>
<a id="p_18Ud_653" class="ms"></a>
Atha kho sambahulā bhikkhū pubbaṇhasamayaṃ nivāsetvā pattacīvaramādāya kosambiṃ
piṇḍāya pāvisiṃsu. Kosambiyaṃ piṇḍāya caritvā pacchābhattaṃ piṇḍapātapaṭikkantā
yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ
nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “idha,
bhante, rañño utenassa uyyānagatassa antepuraṃ daḍḍhaṃ, pañca ca itthisatāni
kālaṅkatāni sāmāvatīpamukhāni. Tāsaṃ, bhante, upāsikānaṃ kā gati ko
abhisamparāyo”ti?</p>
<p><a class="sc" id="3"></a>
<a id="p_18Ud_654" class="ms"></a>
“Santettha, bhikkhave, upāsikāyo sotāpannā, santi sakadāgāminiyo, santi
anāgāminiyo. Sabbā tā, bhikkhave, upāsikāyo anipphalā kālaṅkatā”ti.</p>
<p><a class="sc" id="4"></a>
<a id="p_18Ud_655" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="5"></a>
<a id="p_18Ud_656" class="ms"></a>
“Mohasambandhano loko,<span class="cross" title="^ne4#261 [Vibhaṅga/ Paññattihāravibhaṅga]" id="note312">^</span><a class="brnum" id="br83"></a>
<br>
bhabbarūpova dissati;<br>
<span class="var" title="upadhisambandhano (si)" id="note313">Upadhibandhano</span> bālo,<br>
tamasā parivārito;<br>
<span class="var" title="sassati viya (bj, pts1) | assarī viya (^ne4#261 [Vibhaṅga/ Paññattihāravibhaṅga])" id="note314">Sassatoriva</span> khāyati,<br>
passato natthi kiñcanan”ti.
</p>
</blockquote>
<p class="endsection">Dasamaṃ.</p>
<blockquote class="uddanagatha">
<p><a class="sc" id="6"></a>
<a id="p_18Ud_659" class="ms"></a>
Dve bhaddiyā dve ca sattā,<br>
lakuṇḍako taṇhākkhayo;<br>
Papañcakhayo ca kaccāno,<br>
udapānañca utenoti.
</p>
</blockquote>
<p class="endsection">Cūḷavaggo sattamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cūḷavagga</span>
<span class="hidden">Utenasutta</span>
</div>
</section>
<a class="previous" href="/pi/ud7.9">◀ Udāna  7.9</a><a class="top" href="#"> ▲ TOP </a><a class="next" href="/pi/ud8.1">Udāna  8.1 ▶</a>
</div>
</body>
</html>