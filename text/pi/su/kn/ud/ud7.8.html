<!DOCTYPE html>
<html data-prev="ud7.7" data-next="ud7.9">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud7.8">
<article>
<div class="hgroup">
<p class="division">Udāna 7.8</p>
<h1>Kaccānasutta</h1>
</div>
<p><a class="sc" id="1"></a>
<a id="p_18Ud_639" class="ms"></a>
<a class="msdiv" id="msdiv_68"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Tena kho pana samayena āyasmā mahākaccāno bhagavato avidūre nisinno hoti
pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ parimukhaṃ
sūpaṭṭhitāya.</p>
<p><a class="sc" id="2"></a>
<a id="p_18Ud_640" class="ms"></a>
Addasā kho bhagavā āyasmantaṃ mahākaccānaṃ avidūre nisinnaṃ pallaṅkaṃ ābhujitvā
ujuṃ kāyaṃ paṇidhāya kāyagatāya satiyā ajjhattaṃ parimukhaṃ sūpaṭṭhitāya.</p>
<p><a class="sc" id="3"></a>
<a id="p_18Ud_641" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a>
<a class="pts1" id="pts78"></a>
<a id="p_18Ud_642" class="ms"></a>
“Yassa siyā sabbadā sati,<a class="brnum" id="br81"></a>
<br>
Satataṃ kāyagatā upaṭṭhitā;<br>
No cassa no ca me siyā,<br>
Na bhavissati na ca me bhavissati;<br>
Anupubbavihāri tattha so,<br>
Kāleneva tare visattikan”ti.
</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cūḷavagga</span>
<span class="hidden">Kaccānasutta</span>
</aside>
</section>
<a class="previous" href="/pi/ud7.7">◀ Udāna  7.7</a><a class="top" href="#"> ▲ TOP </a><a class="next" href="/pi/ud7.9">Udāna  7.9 ▶</a>
</div>
</body>
</html>