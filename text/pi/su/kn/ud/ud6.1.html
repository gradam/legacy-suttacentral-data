<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud6.1">
<article>
<div class="hgroup">
<p class="division">Udāna 6.1</p>
<h1><span class="var" id="note232" title="āyusaṃ­khā­ra­vos­saja­na­suttaṃ (bj)">Āyu­saṅ­khā­ros­saj­ja­nasutta</span></h1>
</div>
<p><a class="sc" id="1"></a><a class="pts" id="pts62"></a><a id="p_18Ud_457" class="ms"></a><a class="msdiv" id="msdiv_51"></a><span class="cross" title="^dn16#107 [Mahā­pari­nib­bā­na­sutta/13. Nimit­tobhāsa­kathā] | ^sn51.10#1 [10. Cetiyasutta] | ^an8.70#1 [70. Bhūmicālasutta]" id="note233">*</span> <span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho bhagavā pubbaṇ­ha­samayaṃ nivāsetvā patta­cīvara­mādāya vesāliṃ piṇḍāya pāvisi. Vesāliyaṃ piṇḍāya caritvā pacchābhattaṃ piṇḍa­pāta­paṭik­kanto āyasmantaṃ ānandaṃ āmantesi: “gaṇhāhi, ānanda, nisīdanaṃ. <span class="var" title="pāvāla­pāvāla­cetiyaṃ (s1-3)" id="note234">Yena cāpālaṃ cetiyaṃ</span> tenu­pasaṅka­mis­sāma divāvihārāyā”ti.</p>
<p><a class="sc" id="2"></a><a id="p_18Ud_458" class="ms"></a>“Evaṃ, bhante”ti kho āyasmā ānando bhagavato paṭissutvā nisīdanaṃ ādāya bhagavantaṃ piṭṭhito piṭṭhito anubandhi. Atha kho bhagavā yena cāpālaṃ cetiyaṃ tenupasaṅkami; upasaṅkamitvā paññatte āsane nisīdi. Nisajja kho bhagavā āyasmantaṃ ānandaṃ āmantesi: </p>
<p><a class="sc" id="3"></a><a id="p_18Ud_459" class="ms"></a>“Ramaṇīyā, ānanda, vesālī; ramaṇīyaṃ udenaṃ cetiyaṃ; ramaṇīyaṃ gotamakaṃ cetiyaṃ; ramaṇīyaṃ sattambaṃ cetiyaṃ; ramaṇīyaṃ bahuputtaṃ cetiyaṃ; ramaṇīyaṃ sārandadaṃ cetiyaṃ; ramaṇīyaṃ cāpālaṃ cetiyaṃ. Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno <span class="var" title="(ānanda) (mr)" id="note235">()</span> kappaṃ vā tiṭṭheyya kappāvasesaṃ vā<span class="cross" title="^dn16#108 [Mahā­pari­nib­bā­na­sutta/13. Nimit­tobhāsa­kathā] | ^an8.70#1 [70. Bhūmicālasutta] | ^mi5.1.10#1 [Iddhi­bala­dassa­na­pañha]" id="note236">*</span>. Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā”ti.</p>
<p><a class="sc" id="4"></a><a class="pts" id="pts63"></a><a id="p_18Ud_460" class="ms"></a>Evampi kho āyasmā ānando bhagavatā oḷārike nimitte kayiramāne, oḷārike obhāse kayiramāne, nāsakkhi paṭivijjhituṃ; na bhagavantaṃ yāci: “tiṭṭhatu, bhante, bhagavā kappaṃ; tiṭṭhatu sugato kappaṃ bahujanahitāya bahu­jana­su­khāya lokānukampāya atthāya hitāya sukhāya devamanussānan”ti, yathā taṃ mārena pari­yuṭ­ṭhi­ta­citto. Dutiyampi kho … pe … tatiyampi kho bhagavā āyasmantaṃ ānandaṃ āmantesi: </p>
<p><a class="sc" id="5"></a><a id="p_18Ud_461" class="ms"></a>“Ramaṇīyā, ānanda, vesālī; ramaṇīyaṃ udenaṃ cetiyaṃ; ramaṇīyaṃ gotamakaṃ cetiyaṃ; ramaṇīyaṃ sattambaṃ cetiyaṃ; ramaṇīyaṃ bahuputtaṃ cetiyaṃ; ramaṇīyaṃ sārandadaṃ cetiyaṃ; ramaṇīyaṃ cāpālaṃ cetiyaṃ. Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā. Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā”ti.</p>
<p><a class="sc" id="6"></a><a id="p_18Ud_462" class="ms"></a>Evampi kho āyasmā ānando bhagavatā oḷārike nimitte kayiramāne, oḷārike obhāse kayiramāne, nāsakkhi paṭivijjhituṃ; na bhagavantaṃ yāci: “tiṭṭhatu, bhante, bhagavā kappaṃ; tiṭṭhatu sugato kappaṃ bahujanahitāya bahu­jana­su­khāya lokānukampāya atthāya hitāya sukhāya devamanussānan”ti, yathā taṃ mārena pari­yuṭ­ṭhi­ta­citto.</p>
<p><a class="sc" id="7"></a><a id="p_18Ud_463" class="ms"></a>Atha kho bhagavā āyasmantaṃ ānandaṃ āmantesi: “gaccha tvaṃ, ānanda, yassadāni kālaṃ maññasī”ti. “Evaṃ, bhante”ti kho āyasmā ānando bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā avidūre aññatarasmiṃ rukkhamūle nisīdi.</p>
<p><a class="sc" id="8"></a><a id="p_18Ud_464" class="ms"></a>Atha kho māro pāpimā, acirapakkante āyasmante ānande, yena bhagavā tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhito kho māro pāpimā bhagavantaṃ etadavoca: </p>
<p><a class="sc" id="9"></a><a id="p_18Ud_465" class="ms"></a>“<span class="var" title="parinibbātu (bj)" id="note237">Parinibbātu dāni</span>, bhante, bhagavā; parinibbātu sugato; pari­nib­bā­na­kālo dāni, bhante, bhagavato. Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me bhikkhū na sāvakā bhavissanti viyattā vinītā <span class="var" title="visāradā yogakkhemā (bj) | visāradappattā yogakkhemakāmā (s1-3) | visāradappattā yogakkhemā (pts1, mr) | visāradā patta­yogak­khemā (^an8.70#1 [70. Bhūmicālasutta])" id="note238">visāradā</span> bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cārino, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīka­ris­santi uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti. <span class="var" title="santi kho pana bhante etarahi (bj, pts1 ^sn51.10#1 [10. Cetiyasutta])" id="note239">Etarahi kho pana, bhante</span>, bhikkhū bhagavato sāvakā viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cārino sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. Parinibbātu dāni, bhante, bhagavā; parinibbātu sugato; pari­nib­bā­na­kālo dāni, bhante, bhagavato.</p>
<p><a class="sc" id="10"></a><a class="pts" id="pts64"></a><a id="p_18Ud_466" class="ms"></a>Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me bhikkhuniyo na sāvikā bhavissanti viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīka­ris­santi uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti. Etarahi kho pana, bhante, bhikkhuniyo bhagavato sāvikā viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. Parinibbātu dāni, bhante, bhagavā; parinibbātu sugato; pari­nib­bā­na­kālo dāni, bhante, bhagavato.</p>
<p><a class="sc" id="11"></a><a id="p_18Ud_467" class="ms"></a>Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me upāsakā na sāvakā bhavissanti viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cārino sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīka­ris­santi uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti. Etarahi kho pana, bhante, upāsakā bhagavato sāvakā viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cārino sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. Parinibbātu dāni, bhante, bhagavā; parinibbātu sugato; pari­nib­bā­na­kālo dāni, bhante, bhagavato.</p>
<p><a class="sc" id="12"></a><a id="p_18Ud_468" class="ms"></a>Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me upāsikā na sāvikā bhavissanti viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīka­ris­santi uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti. Etarahi kho pana, bhante, upāsikā bhagavato sāvikā viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. Parinibbātu dāni, bhante, bhagavā; parinibbātu sugato; pari­nib­bā­na­kālo dāni, bhante, bhagavato.</p>
<p><a class="sc" id="13"></a><a id="p_18Ud_469" class="ms"></a>Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me idaṃ brahmacariyaṃ na iddhañceva bhavissati phītañca vitthārikaṃ bāhujaññaṃ puthubhūtaṃ yāva devamanussehi suppakāsitan’ti. Etarahi kho <span class="var" title="tayidaṃ bhante (^sn51.10#1 [10. Cetiyasutta])" id="note240">pana, bhante</span>, bhagavato brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitaṃ. Parinibbātu dāni, bhante, bhagavā; parinibbātu sugato; pari­nib­bā­na­kālo dāni, bhante, bhagavato”ti.</p>
<p><a class="sc" id="14"></a><a id="p_18Ud_470" class="ms"></a>Evaṃ vutte, bhagavā māraṃ pāpimantaṃ etadavoca: “appossukko tvaṃ, pāpima, hohi. Na ciraṃ tathāgatassa parinibbānaṃ bhavissati<span class="cross" title="^dn16#110 [Mahā­pari­nib­bā­na­sutta/14. Māra­yācana­ka­thā] | ^sn51.10#1 [10. Cetiyasutta] | ^an8.70#1 [70. Bhūmicālasutta] | ^mi5.1.10#1 [Iddhi­bala­dassa­na­pañha]" id="note241">*</span>. Ito tiṇṇaṃ māsānaṃ accayena tathāgato pari­nib­bā­yis­satī”ti.</p>
<p><a class="sc" id="15"></a><a id="p_18Ud_471" class="ms"></a>Atha kho bhagavā cāpāle cetiye sato sampajāno āyusaṅkhāraṃ ossaji. Ossaṭṭhe ca bhagavatā āyusaṅkhāre mahābhūmicālo ahosi bhiṃsanako lomahaṃso, <span class="var" title="devadudrabhiyo (mr)" id="note242">devadundubhiyo</span> ca phaliṃsu.</p>
<p><a class="sc" id="16"></a><a id="p_18Ud_472" class="ms"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="17"></a><a id="p_18Ud_473" class="ms"></a>“Tulamatulañca sambhavaṃ,<span class="cross" title="^dn16#99 [Mahā­pari­nib­bā­na­sutta/11. Ambapālīgaṇikā] | ^sn51.10#1 [10. Cetiyasutta] | ^an8.70#1 [70. Bhūmicālasutta] | ^ne3#1 [Niddesavāra] | ^pe3#32 [Sut­tā­dhiṭṭhā­na­tatiya­bhūmi]" id="note243">*</span><a class="brnum" id="br62"></a><br>
Bhava­saṅ­khā­ra­ma­vassaji muni;<br>
Ajjhattarato samāhito,<br>
Abhindi kavaca­mi­vatta­sam­bha­van”ti.</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Jaccandhavagga</span> <span class="hidden">Āyu­saṅ­khā­ros­saj­ja­nasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
