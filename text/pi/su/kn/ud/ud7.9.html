<!DOCTYPE html>
<html data-prev="ud7.8" data-next="ud7.10">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud7.9">
<article>
<div class="hgroup">
<p class="division">Udāna 7.9</p>
<h1>Udapānasutta</h1>
</div>
<p><a class="sc" id="1"></a>
<a id="p_18Ud_644" class="ms"></a>
<a class="msdiv" id="msdiv_69"></a>
<span class="evam">Evaṃ me sutaṃ—​</span>   ekaṃ samayaṃ bhagavā mallesu cārikaṃ caramāno mahatā ­bhik­khu­saṃ­ghena saddhiṃ
yena <span class="var" title="thūnaṃ (bj, s1-3, pts1)" id="note306">thūṇaṃ</span> nāma mallānaṃ brāhmaṇagāmo tadavasari. Assosuṃ kho thūṇeyyakā
brāhma­ṇa­gaha­patikā: “samaṇo khalu, bho, gotamo sakyaputto sakyakulā pabbajito
mallesu cārikaṃ caramāno mahatā ­bhik­khu­saṃ­ghena saddhiṃ thūṇaṃ anuppatto”ti. <span class="var" title="(atha kho te thūṇeyyakā brāhma­ṇa­gaha­patikā) (?)" id="note307">()</span>
Udapānaṃ tiṇassa ca bhusassa ca yāva mukhato pūresuṃ: “mā te muṇḍakā samaṇakā
pānīyaṃ apaṃsū”ti.</p>
<p><a class="sc" id="2"></a>
<a id="p_18Ud_645" class="ms"></a>
Atha kho bhagavā maggā okkamma yena rukkhamūlaṃ tenupasaṅkami; upasaṅkamitvā
paññatte āsane nisīdi. Nisajja kho bhagavā āyasmantaṃ ānandaṃ āmantesi: “iṅgha
me tvaṃ, ānanda, etamhā udapānā pānīyaṃ āharā”ti.</p>
<p><a class="sc" id="3"></a>
<a id="p_18Ud_646" class="ms"></a>
Evaṃ vutte, āyasmā ānando bhagavantaṃ etadavoca: “idāni so, bhante, udapāno
thūṇeyyakehi brāhma­ṇa­gaha­pati­kehi tiṇassa ca bhusassa ca yāva mukhato pūrito:
‘mā te muṇḍakā samaṇakā pānīyaṃ apaṃsū’”ti.</p>
<p><a class="sc" id="4"></a>
<a id="p_18Ud_647" class="ms"></a>
Dutiyampi kho … pe … tatiyampi kho bhagavā āyasmantaṃ ānandaṃ āmantesi: “iṅgha
me tvaṃ, ānanda, etamhā udapānā pānīyaṃ āharā”ti. “Evaṃ, bhante”ti kho āyasmā
ānando bhagavato paṭissutvā pattaṃ gahetvā yena so udapāno tenupasaṅkami. Atha
kho so udapāno āyasmante ānande upasaṅkamante sabbaṃ taṃ tiṇañca bhusañca
mukhato ovamitvā acchassa udakassa anāvilassa vippasannassa yāva mukhato pūrito
<span class="var" title="visandanto (s1-3) | vissando (mr)" id="note308">vissandanto</span> maññe aṭṭhāsi.</p>
<p><a class="sc" id="5"></a>
<a class="pts1" id="pts79"></a>
<a id="p_18Ud_648" class="ms"></a>
Atha kho āyasmato ānandassa etadahosi: “acchariyaṃ vata bho, abbhutaṃ vata bho,
tathāgatassa mahiddhikatā mahānubhāvatā. Ayañhi so udapāno mayi upasaṅkamante
sabbaṃ taṃ tiṇañca bhusañca mukhato ovamitvā acchassa udakassa anāvilassa
vippasannassa yāva mukhato pūrito vissandanto maññe ṭhito”ti. Pattena pānīyaṃ
ādāya yena bhagavā tenupasaṅkami; upasaṅkamitvā bhagavantaṃ etadavoca:
“acchariyaṃ, bhante, abbhutaṃ, bhante, tathāgatassa mahiddhikatā mahānubhāvatā.
Ayañhi so, bhante, udapāno mayi upasaṅkamante sabbaṃ taṃ tiṇañca bhusañca
mukhato ovamitvā acchassa udakassa anāvilassa vippasannassa yāva mukhato pūrito
vissandanto maññe aṭṭhāsi. Pivatu bhagavā pānīyaṃ, pivatu sugato pānīyan”ti.</p>
<p><a class="sc" id="6"></a>
<a id="p_18Ud_649" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="7"></a>
<a id="p_18Ud_650" class="ms"></a>
“Kiṃ kayirā udapānena,<a class="brnum" id="br82"></a>
<br>
Āpā ce sabbadā siyuṃ;<br>
Taṇhāya mūlato chetvā,<br>
Kissa pariyesanaṃ care”ti.
</p>
</blockquote>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cūḷavagga</span>
<span class="hidden">Udapānasutta</span>
</div>
</section>
<a class="previous" href="/pi/ud7.8">◀ Udāna  7.8</a><a class="top" href="#"> ▲ TOP </a><a class="next" href="/pi/ud7.10">Udāna  7.10 ▶</a>
</div>
</body>
</html>