<!DOCTYPE html>
<html data-prev="ud5.3" data-next="ud5.5">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud5.4">
<article>
<div class="hgroup">
<p class="division">Udāna 5.4</p>
<h1>Kumārakasutta</h1>
</div>
<p><a class="sc" id="1"></a>
<a class="pts1" id="pts51"></a>
<a id="p_18Ud_377" class="ms"></a>
<a class="msdiv" id="msdiv_44"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Tena kho pana samayena sambahulā kumārakā antarā ca sāvatthiṃ antarā ca
jetavanaṃ macchake bādhenti.</p>
<p><a class="sc" id="2"></a>
<a id="p_18Ud_378" class="ms"></a>
Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya
pāvisi. Addasā kho bhagavā te sambahule kumārake antarā ca sāvatthiṃ antarā ca
jetavanaṃ macchake bādhente. Disvāna yena te kumārakā tenupasaṅkami;
upasaṅkamitvā te kumārake etadavoca: “bhāyatha vo, tumhe kumārakā, dukkhassa,
appiyaṃ vo dukkhan”ti? “Evaṃ, bhante, bhāyāma mayaṃ, bhante, dukkhassa, appiyaṃ
no dukkhan”ti.</p>
<p><a class="sc" id="3"></a>
<a id="p_18Ud_379" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a>
<a id="p_18Ud_380" class="ms"></a>
“Sace bhāyatha dukkhassa,<span class="cross" title="^ne6#29 [Sāsanapaṭṭhāna] | ^pe2#55 [Sāsana­paṭṭhā­na­dutiya­bhūmi]" id="note193">^</span><a class="brnum" id="br54"></a>
<br>
sace vo dukkhamappiyaṃ;<br>
Mākattha pāpakaṃ kammaṃ,<br>
āvi vā yadi vā raho.
</p>
<p><a class="sc" id="5"></a>
<a id="p_18Ud_381" class="ms"></a>
Sace ca pāpakaṃ kammaṃ,<a class="brnum" id="br55"></a>
<br>
karissatha karotha vā;<br>
Na vo dukkhā pamutyatthi,<br>
<span class="var" title="upeccāpi (s1-3, pts1 ^pv19#18 [Dhana­pāla­seṭṭhi­peta­vatthu]) | upaccapi (mr) | uppaccapi (?)" id="note194">upeccapi</span> palāyatan”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Soṇavagga</span>
<span class="hidden">Kumārakasutta</span>
</aside>
</section>
<a class="previous" href="/pi/ud5.3">◀ Udāna  5.3</a><a class="top" href="#"> ▲ TOP </a><a class="next" href="/pi/ud5.5">Udāna  5.5 ▶</a>
</div>
</body>
</html>