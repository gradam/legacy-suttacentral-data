<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="ud6.4">
<article>
<div class="hgroup">
<p class="division">Udāna 6.4</p>
<h1>Paṭha­ma­nānā­titthi­ya­sutta</h1>
</div>
<p><a class="sc" id="1"></a>
<a class="pts1" id="pts67"></a>
<a id="p_18Ud_490" class="ms"></a>
<a class="msdiv" id="msdiv_54"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Tena kho pana samayena sambahulā nānā­titthi­ya­samaṇab­rāhma­ṇa­parib­bājakā
sāvatthiyaṃ paṭivasanti nānādiṭṭhikā nānākhantikā nānārucikā
nānādiṭ­ṭhi­nissa­ya­nissitā.</p>
<p><a class="sc" id="2"></a>
<a id="p_18Ud_491" class="ms"></a>
Santeke samaṇabrāhmaṇā evaṃvādino evaṃdiṭṭhino: “sassato loko, idameva saccaṃ
moghamaññan”ti.<a class="brnum" id="br1"></a>
</p>
<p><a class="sc" id="3"></a>
<a id="p_18Ud_492" class="ms"></a>
Santi paneke samaṇabrāhmaṇā evaṃvādino evaṃdiṭṭhino: “asassato loko, idameva
saccaṃ moghamaññan”ti.<a class="brnum" id="br2"></a>
</p>
<p><a class="sc" id="4"></a>
<a id="p_18Ud_493" class="ms"></a>
Santeke samaṇabrāhmaṇā evaṃvādino evaṃdiṭṭhino: “antavā loko, idameva saccaṃ
moghamaññan”ti.<a class="brnum" id="br3"></a>
</p>
<p><a class="sc" id="5"></a>
<a id="p_18Ud_494" class="ms"></a>
Santi paneke samaṇabrāhmaṇā evaṃvādino evaṃdiṭṭhino: “anantavā loko, idameva
saccaṃ moghamaññan”ti.<a class="brnum" id="br4"></a>
</p>
<p><a class="sc" id="6"></a>
<a id="p_18Ud_495" class="ms"></a>
Santeke samaṇabrāhmaṇā evaṃvādino evaṃdiṭṭhino: “taṃ jīvaṃ taṃ sarīraṃ, idameva
saccaṃ moghamaññan”ti.<a class="brnum" id="br5"></a>
</p>
<p><a class="sc" id="7"></a>
<a id="p_18Ud_496" class="ms"></a>
Santi paneke samaṇabrāhmaṇā evaṃvādino evaṃdiṭṭhino: “aññaṃ jīvaṃ aññaṃ
sarīraṃ, idameva saccaṃ moghamaññan”ti.<a class="brnum" id="br6"></a>
</p>
<p><a class="sc" id="8"></a>
<a id="p_18Ud_497" class="ms"></a>
Santeke samaṇabrāhmaṇā evaṃvādino evaṃdiṭṭhino: “hoti tathāgato paraṃ maraṇā,
idameva saccaṃ moghamaññan”ti.<a class="brnum" id="br7"></a>
</p>
<p><a class="sc" id="9"></a>
<a id="p_18Ud_498" class="ms"></a>
Santi paneke samaṇabrāhmaṇā evaṃvādino evaṃdiṭṭhino: “na hoti tathāgato paraṃ
maraṇā, idameva saccaṃ moghamaññan”ti.<a class="brnum" id="br8"></a>
</p>
<p><a class="sc" id="10"></a>
<a id="p_18Ud_499" class="ms"></a>
Santeke samaṇabrāhmaṇā evaṃvādino evaṃdiṭṭhino: “hoti ca na ca hoti tathāgato
paraṃ maraṇā, idameva saccaṃ moghamaññan”ti.<a class="brnum" id="br9"></a>
</p>
<p><a class="sc" id="11"></a>
<a id="p_18Ud_500" class="ms"></a>
Santi paneke samaṇabrāhmaṇā evaṃvādino evaṃdiṭṭhino: “neva hoti na na hoti
tathāgato paraṃ maraṇā, idameva saccaṃ moghamaññan”ti.<a class="brnum" id="br10"></a>
</p>
<p><a class="sc" id="12"></a>
<a id="p_18Ud_501" class="ms"></a>
Te bhaṇḍanajātā kalahajātā vivādāpannā aññamaññaṃ mukhasattīhi vitudantā
viharanti: “ediso dhammo, nediso dhammo; nediso dhammo, ediso dhammo”ti.</p>
<p><a class="sc" id="13"></a>
<a id="p_18Ud_502" class="ms"></a>
Atha kho sambahulā bhikkhū pubbaṇ­ha­samayaṃ nivāsetvā patta­cīvara­mādāya
sāvatthiṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ
piṇḍa­pāta­paṭik­kantā yena bhagavā tenu­pasaṅka­miṃsu; upasaṅkamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ
etadavocuṃ: </p>
<p><a class="sc" id="14"></a>
<a id="p_18Ud_503" class="ms"></a>
“Idha, bhante, sambahulā nānā­titthi­ya­samaṇab­rāhma­ṇa­parib­bājakā sāvatthiyaṃ
paṭivasanti nānādiṭṭhikā nānākhantikā nānārucikā nānādiṭ­ṭhi­nissa­ya­nissitā– </p>
<p><a class="sc" id="15"></a>
<a id="p_18Ud_504" class="ms"></a>
Santeke samaṇabrāhmaṇā evaṃvādino evaṃdiṭṭhino: ‘sassato loko, idameva saccaṃ
moghamaññan’ti … pe … te bhaṇḍanajātā kalahajātā vivādāpannā aññamaññaṃ
mukhasattīhi vitudantā viharanti: ‘ediso dhammo, nediso dhammo; nediso dhammo,
ediso dhammo’”ti.</p>
<p><a class="sc" id="16"></a>
<a class="pts1" id="pts68"></a>
<a id="p_18Ud_505" class="ms"></a>
“Aññatitthiyā, bhikkhave, paribbājakā andhā acakkhukā; atthaṃ na jānanti,
anatthaṃ na jānanti, dhammaṃ na jānanti, adhammaṃ na jānanti. Te atthaṃ
ajānantā anatthaṃ ajānantā dhammaṃ ajānantā adhammaṃ ajānantā bhaṇḍanajātā
kalahajātā vivādāpannā aññamaññaṃ mukhasattīhi vitudantā viharanti: ‘ediso
dhammo, nediso dhammo; nediso dhammo, ediso dhammo’ti.</p>
<p><a class="sc" id="17"></a>
<a id="p_18Ud_506" class="ms"></a>
Bhūtapubbaṃ, bhikkhave, imissāyeva sāvatthiyā aññataro rājā ahosi. Atha kho,
bhikkhave, so rājā aññataraṃ purisaṃ āmantesi: ‘ehi tvaṃ, ambho purisa,
yāvatakā sāvatthiyā jaccandhā te sabbe ekajjhaṃ sannipātehī’ti. ‘Evaṃ, devā’ti
kho, bhikkhave, so puriso tassa rañño paṭissutvā yāvatakā sāvatthiyā jaccandhā
te sabbe gahetvā yena so rājā tenupasaṅkami; upasaṅkamitvā taṃ rājānaṃ
etadavoca: ‘sannipātitā kho te, deva, yāvatakā sāvatthiyā jaccandhā’ti. ‘Tena
hi, bhaṇe, jaccandhānaṃ hatthiṃ dassehī’ti. ‘Evaṃ, devā’ti kho, bhikkhave, so
puriso tassa rañño paṭissutvā jaccandhānaṃ hatthiṃ dassesi– </p>
<p><a class="sc" id="18"></a>
<a id="p_18Ud_507" class="ms"></a>
Ekaccānaṃ jaccandhānaṃ hatthissa sīsaṃ dassesi: ‘ediso, jaccandhā, hatthī’ti.
Ekaccānaṃ jaccandhānaṃ hatthissa kaṇṇaṃ dassesi: ‘ediso, jaccandhā, hatthī’ti.
Ekaccānaṃ jaccandhānaṃ hatthissa dantaṃ dassesi: ‘ediso, jaccandhā, hatthī’ti.
Ekaccānaṃ jaccandhānaṃ hatthissa soṇḍaṃ dassesi: ‘ediso, jaccandhā, hatthī’ti.
Ekaccānaṃ jaccandhānaṃ hatthissa kāyaṃ dassesi: ‘ediso, jaccandhā, hatthī’ti.
Ekaccānaṃ jaccandhānaṃ hatthissa pādaṃ dassesi: ‘ediso, jaccandhā, hatthī’ti.
Ekaccānaṃ jaccandhānaṃ hatthissa <span class="var" title="piṭṭhiṃ (s1-3, pts1)" id="note261">satthiṃ</span> dassesi: ‘ediso, jaccandhā, hatthī’ti.
Ekaccānaṃ jaccandhānaṃ hatthissa naṅguṭṭhaṃ dassesi: ‘ediso, jaccandhā,
hatthī’ti. Ekaccānaṃ jaccandhānaṃ hatthissa vāladhiṃ dassesi: ‘ediso,
jaccandhā, hatthī’ti.</p>
<p><a class="sc" id="19"></a>
<a id="p_18Ud_508" class="ms"></a>
Atha kho, bhikkhave, so puriso jaccandhānaṃ hatthiṃ dassetvā yena so rājā
tenupasaṅkami; upasaṅkamitvā taṃ rājānaṃ etadavoca: ‘diṭṭho kho tehi, deva,
jaccandhehi hatthī; yassadāni kālaṃ maññasī’ti.</p>
<p><a class="sc" id="20"></a>
<a id="p_18Ud_509" class="ms"></a>
Atha kho, bhikkhave, so rājā yena te jaccandhā tenupasaṅkami; upasaṅkamitvā te
jaccandhe etadavoca: ‘diṭṭho vo, jaccandhā, hatthī’ti? ‘Evaṃ, deva, diṭṭho no
hatthī’ti. ‘Vadetha, jaccandhā, kīdiso hatthī’ti?</p>
<p><a class="sc" id="21"></a>
<a id="p_18Ud_510" class="ms"></a>
Yehi, bhikkhave, jaccandhehi hatthissa sīsaṃ diṭṭhaṃ ahosi, te evamāhaṃsu:
‘ediso, deva, hatthī seyyathāpi kumbho’ti.</p>
<p><a class="sc" id="22"></a>
<a id="p_18Ud_511" class="ms"></a>
Yehi, bhikkhave, jaccandhehi hatthissa kaṇṇo diṭṭho ahosi, te evamāhaṃsu:
‘ediso, deva, hatthī seyyathāpi suppo’ti.</p>
<p><a class="sc" id="23"></a>
<a class="pts1" id="pts69"></a>
<a id="p_18Ud_512" class="ms"></a>
Yehi, bhikkhave, jaccandhehi hatthissa danto diṭṭho ahosi, te evamāhaṃsu:
‘ediso, deva, hatthī seyyathāpi khīlo’ti.</p>
<p><a class="sc" id="24"></a>
<a id="p_18Ud_513" class="ms"></a>
Yehi, bhikkhave, jaccandhehi hatthissa soṇḍo diṭṭho ahosi, te evamāhaṃsu:
‘ediso, deva, hatthī seyyathāpi naṅgalīsā’ti.</p>
<p><a class="sc" id="25"></a>
<a id="p_18Ud_514" class="ms"></a>
Yehi, bhikkhave, jaccandhehi hatthissa kāyo diṭṭho ahosi, te evamāhaṃsu:
‘ediso, deva, hatthī seyyathāpi koṭṭho’ti.</p>
<p><a class="sc" id="26"></a>
<a id="p_18Ud_515" class="ms"></a>
Yehi, bhikkhave, jaccandhehi hatthissa pādo diṭṭho ahosi, te evamāhaṃsu:
‘ediso, deva, hatthī seyyathāpi thūṇo’ti.</p>
<p><a class="sc" id="27"></a>
<a id="p_18Ud_516" class="ms"></a>
Yehi, bhikkhave, jaccandhehi hatthissa <span class="var" title="satthi diṭṭhā (bj) | piṭṭhiṃ diṭṭhā (si) | piṭṭhi diṭṭhā (s1-3) | piṭṭhī diṭṭhā (pts1)" id="note262">satthi diṭṭho</span> ahosi, te evamāhaṃsu:
‘ediso, deva, hatthī seyyathāpi udukkhalo’ti.</p>
<p><a class="sc" id="28"></a>
<a id="p_18Ud_517" class="ms"></a>
Yehi, bhikkhave, jaccandhehi hatthissa naṅguṭṭhaṃ diṭṭhaṃ ahosi, te evamāhaṃsu:
‘ediso, deva, hatthī seyyathāpi musalo’ti.</p>
<p><a class="sc" id="29"></a>
<a id="p_18Ud_518" class="ms"></a>
Yehi, bhikkhave, jaccandhehi hatthissa vāladhi diṭṭho ahosi, te evamāhaṃsu:
‘ediso, deva, hatthī seyyathāpi sammajjanī’ti.</p>
<p><a class="sc" id="30"></a>
<a id="p_18Ud_519" class="ms"></a>
Te ‘ediso hatthī, nediso hatthī; nediso hatthī, ediso hatthī’ti aññamaññaṃ
muṭṭhīhi <span class="var" title="saṃkhubiṃsu (bj) | saṃyujjhiṃsu (si) | saṃyujjiṃsu (s1-3)" id="note263">saṃsumbhiṃsu</span>. Tena ca pana, bhikkhave, so rājā attamano ahosi.</p>
<p><a class="sc" id="31"></a>
<a id="p_18Ud_520" class="ms"></a>
Evamevaṃ kho, bhikkhave, aññatitthiyā paribbājakā andhā acakkhukā. Te atthaṃ na
jānanti anatthaṃ na jānanti, dhammaṃ na jānanti adhammaṃ na jānanti. Te atthaṃ
ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā
kalahajātā vivādāpannā aññamaññaṃ mukhasattīhi vitudantā viharanti: ‘ediso
dhammo, nediso dhammo; nediso dhammo, ediso dhammo’”ti.</p>
<p><a class="sc" id="32"></a>
<a id="p_18Ud_521" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="33"></a>
<a id="p_18Ud_522" class="ms"></a>
“Imesu kira sajjanti,<a class="brnum" id="br65"></a>
<br>
eke samaṇabrāhmaṇā;<br>
Viggayha naṃ vivadanti,<br>
janā ekaṅgadassino”ti.
</p>
</blockquote>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Jaccandhavagga</span>
<span class="hidden">Paṭha­ma­nānā­titthi­ya­sutta</span>
</div>
</section>
<a class="previous" href="/pi/ud6.3">◀ Udāna  6.3</a><a class="top" href="#"> ▲ TOP </a><a class="next" href="/pi/ud6.5">Udāna  6.5 ▶</a>
</div>
</body>
</html>