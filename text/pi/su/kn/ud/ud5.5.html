<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud5.5">
<article>
<div class="hgroup">
<p class="division">Udāna 5.5</p>
<h1>Uposathasutta</h1>
</div>
<p><span class="cross" title="^pi-tv-kd19#1 [Pāti­mokkhaṭ­ṭhapa­nak­khan­dhaka/ Pāti­mok­khuddesa­yācana] | ^an8.20#1 [20. Uposathasutta]" id="note195">*</span> <a class="sc" id="1"></a><a id="p_18Ud_383" class="ms"></a><a class="msdiv" id="msdiv_45"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramā­tu­pāsāde. Tena kho pana samayena bhagavā tadahuposathe ­bhik­khu­saṃgha­pari­vuto nisinno hoti.</p>
<p><a class="sc" id="2"></a><a id="p_18Ud_384" class="ms"></a>Atha kho āyasmā ānando abhikkantāya rattiyā, nikkhante paṭhame yāme, uṭṭhāyāsanā ekaṃsaṃ <span class="var" title="cīvaraṃ (sabbattha)" id="note196">uttarāsaṅgaṃ</span> karitvā yena bhagavā tenañjaliṃ paṇāmetvā bhagavantaṃ etadavoca: “abhikkantā, bhante, ratti; nikkhanto paṭhamo yāmo; ciranisinno bhikkhusaṃgho; uddisatu, bhante, bhagavā bhikkhūnaṃ pātimokkhan”ti. Evaṃ vutte, bhagavā tuṇhī ahosi.</p>
<p><a class="sc" id="3"></a><a class="pts" id="pts52"></a><a id="p_18Ud_385" class="ms"></a>Dutiyampi kho āyasmā ānando abhikkantāya rattiyā, nikkhante majjhime yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: “abhikkantā, bhante, ratti; nikkhanto majjhimo yāmo; ciranisinno bhikkhusaṅgho; uddisatu, bhante, bhagavā bhikkhūnaṃ pātimokkhan”ti. Dutiyampi kho bhagavā tuṇhī ahosi.</p>
<p><a class="sc" id="4"></a><a id="p_18Ud_386" class="ms"></a>Tatiyampi kho āyasmā ānando abhikkantāya rattiyā, nikkhante pacchime yāme, uddhaste aruṇe, nandimukhiyā rattiyā uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: “abhikkantā, bhante, ratti; nikkhanto pacchimo yāmo; uddhasto aruṇo; nandimukhī ratti; ciranisinno bhikkhusaṅgho; uddisatu, bhante, bhagavā bhikkhūnaṃ pātimokkhan”ti. “Aparisuddhā, ānanda, parisā”ti.</p>
<p><a class="sc" id="5"></a><a id="p_18Ud_387" class="ms"></a>Atha kho āyasmato ­mahā­mog­gallā­nassa etadahosi: “kaṃ nu kho bhagavā puggalaṃ sandhāya evamāha: ‘aparisuddhā, ānanda, parisā’”ti? Atha kho āyasmā mahāmoggallāno sabbāvantaṃ bhikkhusaṃghaṃ cetasā ceto paricca manasākāsi. Addasā kho āyasmā mahāmoggallāno taṃ puggalaṃ dussīlaṃ pāpadhammaṃ asuciṃ saṅ­kassa­ra­samā­cāraṃ paṭicchan­na­kamman­taṃ assamaṇaṃ samaṇapaṭiññaṃ abrahmacāriṃ brahma­cāri­paṭiñ­ñaṃ antopūtiṃ avassutaṃ kasambujātaṃ majjhe ­bhik­khu­saṃ­ghassa nisinnaṃ. Disvāna uṭṭhāyāsanā yena so puggalo tenupasaṅkami; upasaṅkamitvā taṃ puggalaṃ etadavoca: “uṭṭhehi, āvuso, diṭṭhosi bhagavatā; natthi te bhikkhūhi saddhiṃ saṃvāso”ti. <span class="var" title="atha kho (sabbattha)" id="note197">Evaṃ vutte</span>, so puggalo tuṇhī ahosi.</p>
<p><a class="sc" id="6"></a><a id="p_18Ud_388" class="ms"></a>Dutiyampi kho āyasmā mahāmoggallāno taṃ puggalaṃ etadavoca: “uṭṭhehi, āvuso, diṭṭhosi bhagavatā; natthi te bhikkhūhi saddhiṃ saṃvāso”ti. Dutiyampi kho … pe … tatiyampi kho so puggalo tuṇhī ahosi.</p>
<p><a class="sc" id="7"></a><a id="p_18Ud_389" class="ms"></a>Atha kho āyasmā mahāmoggallāno taṃ puggalaṃ bāhāyaṃ gahetvā bahid­vāra­koṭṭhakā nikkhāmetvā sūcighaṭikaṃ datvā yena bhagavā tenupasaṅkami; upasaṅkamitvā bhagavantaṃ etadavoca: “nikkhāmito, bhante, so puggalo mayā. Parisuddhā parisā. Uddisatu, bhante, bhagavā bhikkhūnaṃ pātimokkhan”ti. “Acchariyaṃ, moggallāna, abbhutaṃ, moggallāna. Yāva bāhāgahaṇāpi nāma so moghapuriso āgamessatī”ti.</p>
<p><a class="sc" id="8"></a><a class="pts" id="pts53"></a><a id="p_18Ud_390" class="ms"></a>Atha kho bhagavā bhikkhū āmantesi: “<span class="var" title="na dānāhaṃ bhikkhave ajjatagge (^an8.20#1 [20. Uposathasutta])" id="note198">na dānāhaṃ, bhikkhave, ito paraṃ</span> uposathaṃ karissāmi, pātimokkhaṃ uddisissāmi. Tumheva dāni, bhikkhave, ito paraṃ uposathaṃ kareyyātha, pātimokkhaṃ uddiseyyātha. Aṭṭhānametaṃ, bhikkhave, anavakāso yaṃ tathāgato aparisuddhāya parisāya uposathaṃ kareyya, pātimokkhaṃ uddiseyya.</p>
<p><span class="cross" title="^pi-tv-kd19#6 [Pāti­mokkhaṭ­ṭhapa­nak­khan­dhaka/ Mahāsa­mudde­aṭ­ṭhaccha­riya] | ^an8.19#1 [19. Pahārādasutta]" id="note199">*</span> <a class="sc" id="9"></a><a id="p_18Ud_391" class="ms"></a>Aṭṭhime, bhikkhave, mahāsamudde acchariyā abbhutā dhammā, ye disvā disvā asurā mahāsamudde abhiramanti. Katame aṭṭha?</p>
<p><a class="sc" id="10"></a><a id="p_18Ud_392" class="ms"></a>Mahāsamuddo, bhikkhave, anupubbaninno anupubbapoṇo anu­pubba­pabbhāro, na āyatakeneva papāto. <span class="var" title="yaṃ (bj, s1-3, mr)" id="note200">Yampi</span>, bhikkhave, mahāsamuddo anupubbaninno anupubbapoṇo anu­pubba­pabbhāro na āyatakeneva papāto; ayaṃ, bhikkhave, mahāsamudde paṭhamo acchariyo abbhuto dhammo, yaṃ disvā disvā asurā mahāsamudde abhiramanti.</p>
<p><a class="sc" id="11"></a><a id="p_18Ud_393" class="ms"></a>Puna caparaṃ, bhikkhave, mahāsamuddo ṭhitadhammo velaṃ nātivattati. Yampi, bhikkhave, mahāsamuddo ṭhitadhammo velaṃ nātivattati; <span class="var" title="ayampi (sabbattha)" id="note201">ayaṃ</span>, bhikkhave, mahāsamudde dutiyo acchariyo abbhuto dhammo, yaṃ disvā disvā asurā mahāsamudde abhiramanti.</p>
<p><a class="sc" id="12"></a><a id="p_18Ud_394" class="ms"></a>Puna caparaṃ, bhikkhave, mahāsamuddo na matena kuṇapena saṃvasati. Yaṃ hoti mahāsamudde mataṃ kuṇapaṃ taṃ <span class="var" title="khippaññeva (bj) | khippaṃyeva (pts1, mr)" id="note202">khippameva</span> tīraṃ vāheti, thalaṃ ussāreti. Yampi, bhikkhave, mahāsamuddo na matena kuṇapena saṃvasati, yaṃ hoti mahāsamudde mataṃ kuṇapaṃ taṃ khippameva tīraṃ vāheti thalaṃ ussāreti; ayaṃ, bhikkhave, mahāsamudde tatiyo acchariyo abbhuto dhammo, yaṃ disvā disvā asurā mahāsamudde abhiramanti.</p>
<p><a class="sc" id="13"></a><a id="p_18Ud_395" class="ms"></a>Puna caparaṃ, bhikkhave, yā kāci mahānadiyo, seyyathidaṃ—gaṅgā yamunā aciravatī sarabhū mahī, tā mahāsamuddaṃ <span class="var" title="pattā (s1-3, pts1, mr)" id="note203">patvā</span> jahanti purimāni nāmagottāni; ‘mahāsamuddo’tveva saṅkhaṃ gacchanti. Yampi, bhikkhave, yā kāci mahānadiyo, seyyathidaṃ—gaṅgā yamunā aciravatī sarabhū mahī tā mahāsamuddaṃ patvā jahanti purimāni nāmagottāni, ‘mahāsamuddo’tveva saṅkhaṃ gacchanti; ayaṃ, bhikkhave, mahāsamudde catuttho acchariyo abbhuto dhammo, yaṃ disvā disvā asurā mahāsamudde abhiramanti.</p>
<p><a class="sc" id="14"></a><a class="pts" id="pts54"></a><a id="p_18Ud_396" class="ms"></a>Puna caparaṃ, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati. Yampi, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati; ayaṃ, bhikkhave, mahāsamudde pañcamo acchariyo abbhuto dhammo, yaṃ disvā disvā asurā mahāsamudde abhiramanti.</p>
<p><a class="sc" id="15"></a><a id="p_18Ud_397" class="ms"></a>Puna caparaṃ, bhikkhave, mahāsamuddo ekaraso loṇaraso. Yampi, bhikkhave, mahāsamuddo ekaraso loṇaraso; ayaṃ, bhikkhave, mahāsamudde chaṭṭho acchariyo abbhuto dhammo, yaṃ disvā disvā asurā mahāsamudde abhiramanti.</p>
<p><a class="sc" id="16"></a><a id="p_18Ud_398" class="ms"></a>Puna caparaṃ, bhikkhave, mahāsamuddo bahuratano anekaratano. Tatrimāni ratanāni, seyyathidaṃ—muttā maṇi veḷuriyo saṅkho silā pavāḷaṃ rajataṃ jātarūpaṃ <span class="var" title="lohitaṅko (bj, pts1) | lohitako (?)" id="note204">lohitaṅgo</span> masāragallaṃ. Yampi, bhikkhave, mahāsamuddo bahuratano anekaratano, tatrimāni ratanāni, seyyathidaṃ—muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ; ayaṃ, bhikkhave, mahāsamudde sattamo acchariyo abbhuto dhammo, yaṃ disvā disvā asurā mahāsamudde abhiramanti.</p>
<p><a class="sc" id="17"></a><a id="p_18Ud_399" class="ms"></a>Puna caparaṃ, bhikkhave, mahāsamuddo mahataṃ bhūtānaṃ āvāso. <span class="var" title="timi timiṅgalo timirapiṅgalo (bj, pts1 ^an8.19#1 [19. Pahārādasutta])" id="note205">Tatrime bhūtā–  timi timiṅgalo timitimiṅgalo</span> asurā nāgā gandhabbā. Santi mahāsamudde yojanasatikāpi attabhāvā, dvi­yoja­nasati­kāpi attabhāvā, tiyoja­na­satikāpi attabhāvā, catu­yoja­nasati­kāpi attabhāvā, pañca­yoja­nasati­kāpi attabhāvā. Yampi, bhikkhave, mahāsamuddo mahataṃ bhūtānaṃ āvāso, tatrime bhūtā—timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dvi­yoja­nasati­kāpi attabhāvā … pe … pañca­yoja­nasati­kāpi attabhāvā; ayaṃ, bhikkhave, mahāsamudde aṭṭhamo acchariyo abbhuto dhammo, yaṃ disvā disvā asurā mahāsamudde abhiramanti. Ime kho, bhikkhave, aṭṭha mahāsamudde acchariyā abbhutā dhammā ye disvā disvā asurā mahāsamudde abhiramanti.</p>
<p><a class="sc" id="18"></a><a id="p_18Ud_400" class="ms"></a>Evamevaṃ kho, bhikkhave, imasmiṃ dhammavinaye aṭṭha acchariyā abbhutā dhammā, ye disvā disvā bhikkhū imasmiṃ dhammavinaye abhiramanti. Katame aṭṭha?</p>
<p><a class="sc" id="19"></a><a id="p_18Ud_401" class="ms"></a>Seyyathāpi, bhikkhave, mahāsamuddo anupubbaninno anupubbapoṇo anu­pubba­pabbhāro, na āyatakeneva papāto; evamevaṃ kho, bhikkhave, imasmiṃ dhammavinaye anupubbasikkhā anupubbakiriyā anu­pubba­paṭi­padā, na āyatakeneva aññāpaṭivedho. Yampi, bhikkhave, imasmiṃ dhammavinaye anupubbasikkhā anupubbakiriyā anu­pubba­paṭi­padā, na āyatakeneva aññāpaṭivedho; ayaṃ, bhikkhave, imasmiṃ dhammavinaye paṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</p>
<p><a class="sc" id="20"></a><a class="pts" id="pts55"></a><a id="p_18Ud_402" class="ms"></a>Seyyathāpi, bhikkhave, mahāsamuddo ṭhitadhammo velaṃ nātivattati; evamevaṃ kho, bhikkhave, yaṃ mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti. Yampi, bhikkhave, mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti; ayaṃ, bhikkhave, imasmiṃ dhammavinaye dutiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti<span class="cross" title="^pi-tv-kd19#15 [Pāti­mokkhaṭ­ṭhapa­nak­khan­dhaka/ Imasmiṃ­dhamma­vina­yeaṭ­ṭhaccha­riya] | ^an8.19#1 [19. Pahārādasutta] | ^mi7.3.10#1 [­Samud­daṅ­gapañha]" id="note206">*</span>.</p>
<p><a class="sc" id="21"></a><a id="p_18Ud_403" class="ms"></a>Seyyathāpi, bhikkhave, mahāsamuddo na matena kuṇapena saṃvasati; yaṃ hoti mahāsamudde mataṃ kuṇapaṃ taṃ khippameva tīraṃ vāheti, thalaṃ ussāreti; evamevaṃ kho, bhikkhave, yo so puggalo dussīlo pāpadhammo asuci saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujāto, na tena saṅgho saṃvasati; atha kho naṃ khippameva sannipatitvā ukkhipati. Kiñcāpi so hoti majjhe ­bhik­khu­saṅghassa nisinno, atha kho so ārakāva saṅghamhā, saṅgho ca tena. Yampi, bhikkhave, yo so puggalo dussīlo pāpadhammo asuci saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujāto, na tena saṅgho saṃvasati; khippameva naṃ sannipatitvā ukkhipati. Kiñcāpi so hoti majjhe ­bhik­khu­saṅghassa nisinno, atha kho so ārakāva saṅghamhā, saṅgho ca tena; ayaṃ, bhikkhave, imasmiṃ dhammavinaye tatiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</p>
<p><a class="sc" id="22"></a><a id="p_18Ud_404" class="ms"></a>Seyyathāpi, bhikkhave, yā kāci mahānadiyo, seyyathidaṃ—gaṅgā yamunā aciravatī sarabhū mahī tā mahāsamuddaṃ patvā jahanti purimāni nāmagottāni, ‘mahāsamuddo’tveva saṅkhaṃ gacchanti; evamevaṃ kho, bhikkhave, cattāro vaṇṇā–  khattiyā, brāhmaṇā, vessā, suddā te tathā­gatap­pa­vedite dhammavinaye agārasmā anagāriyaṃ <span class="var" title="pabbajitā (si)" id="note207">pabbajitvā</span> jahanti purimāni nāmagottāni, ‘samaṇā sakyaputtiyā’tveva saṅkhaṃ gacchanti. Yampi, bhikkhave, cattāro vaṇṇā—khattiyā, brāhmaṇā, vessā, suddā te tathā­gatap­pa­vedite dhammavinaye agārasmā anagāriyaṃ pabbajitvā jahanti purimāni nāmagottāni, ‘samaṇā sakyaputtiyā’tveva saṅkhaṃ gacchanti; ayaṃ, bhikkhave, imasmiṃ dhammavinaye catuttho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</p>
<p><a class="sc" id="23"></a><a id="p_18Ud_405" class="ms"></a>Seyyathāpi, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati; evamevaṃ kho, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati. Yampi, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati; ayaṃ, bhikkhave, imasmiṃ dhammavinaye pañcamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</p>
<p><a class="sc" id="24"></a><a class="pts" id="pts56"></a><a id="p_18Ud_406" class="ms"></a>Seyyathāpi, bhikkhave, mahāsamuddo ekaraso loṇaraso; evamevaṃ kho, bhikkhave, ayaṃ dhammavinayo ekaraso vimuttiraso. Yampi, bhikkhave, ayaṃ dhammavinayo ekaraso vimuttiraso; ayaṃ, bhikkhave, imasmiṃ dhammavinaye chaṭṭho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</p>
<p><a class="sc" id="25"></a><a id="p_18Ud_407" class="ms"></a>Seyyathāpi, bhikkhave, mahāsamuddo bahuratano anekaratano, tatrimāni ratanāni, seyyathidaṃ—muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ; evamevaṃ kho, bhikkhave, ayaṃ dhammavinayo bahuratano anekaratano; tatrimāni ratanāni, seyyathidaṃ—cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo. Yampi, bhikkhave, ayaṃ dhammavinayo bahuratano anekaratano, tatrimāni ratanāni, seyyathidaṃ—cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo; ayaṃ, bhikkhave, imasmiṃ dhammavinaye sattamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</p>
<p><a class="sc" id="26"></a><a id="p_18Ud_408" class="ms"></a>Seyyathāpi, bhikkhave, mahāsamuddo mahataṃ bhūtānaṃ āvāso, tatrime bhūtā—timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dvi­yoja­nasati­kāpi attabhāvā tiyoja­na­satikāpi attabhāvā catu­yoja­nasati­kāpi attabhāvā pañca­yoja­nasati­kāpi attabhāvā; evamevaṃ kho, bhikkhave, ayaṃ dhammavinayo mahataṃ bhūtānaṃ āvāso; tatrime bhūtā—sotāpanno, sotā­patti­phala­sacchi­kiriyāya paṭipanno, sakadāgāmī, sakadā­gāmi­phala­sacchi­kiriyāya paṭipanno, anāgāmī, anāgā­mi­phala­sacchi­kiriyāya <span class="var" title="arahat­ta­phala­sacchi­kiriyāya (bj)" id="note208">paṭipanno, arahā, arahattāya</span> paṭipanno. Yampi, bhikkhave, ayaṃ dhammavinayo mahataṃ bhūtānaṃ āvāso, tatrime bhūtā—sotāpanno, sotā­patti­phala­sacchi­kiriyāya paṭipanno, sakadāgāmī, sakadā­gāmi­phala­sacchi­kiriyāya paṭipanno, anāgāmī, anāgā­mi­phala­sacchi­kiriyāya paṭipanno, arahā, arahattāya paṭipanno; ayaṃ, bhikkhave, imasmiṃ dhammavinaye aṭṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. Ime kho, bhikkhave, imasmiṃ dhammavinaye aṭṭha acchariyā abbhutā dhammā, ye disvā disvā bhikkhū imasmiṃ dhammavinaye abhiramantī”ti.</p>
<p><a class="sc" id="27"></a><a id="p_18Ud_409" class="ms"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="28"></a><a id="p_18Ud_410" class="ms"></a>“Channa­mativas­sati,<span class="cross" title="^pi-tv-kd19#15 [Pāti­mokkhaṭ­ṭhapa­nak­khan­dhaka/ Imasmiṃ­dhamma­vina­yeaṭ­ṭhaccha­riya] | ^pi-tv-pvr10#63 [Gāthāsaṅgaṇika/ Pārāji­kā­di­āpatti] | ^thag6.13#1 [Siri­maṇḍat­thera­gāthā] | ^ne6#265 [Sāsanapaṭṭhāna] | ^pe2#15 [Sāsana­paṭṭhā­na­dutiya­bhūmi]" id="note209">*</span><a class="brnum" id="br56"></a><br>
vivaṭaṃ nātivassati;<br>
Tasmā channaṃ vivaretha,<br>
evaṃ taṃ nātivassatī”ti.</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Soṇavagga</span> <span class="hidden">Uposathasutta</span></aside>
</section>
<a class="previous" href="/pi/ud5.4">◀ Udāna  5.4</a><a class="top" href="#">▲ TOP</a> <a class="next" href="/pi/ud5.6">Udāna  5.6 ▶</a>
</div>
</body>
</html>
