<!DOCTYPE html>
<html data-prev="ud4.3" data-next="ud4.5">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud4.4">
<article>
<div class="hgroup">
<p class="division">Udāna 4.4</p>
<h1><span class="var" id="note154" title="juṇhasuttaṃ (bj)">Yak­kha­pahāra­sutta</span></h1>
</div>
<p><a class="sc" id="1"></a>
<a id="p_18Ud_288" class="ms"></a>
<a class="msdiv" id="msdiv_34"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho
pana samayena āyasmā ca sāriputto āyasmā ca mahāmoggallāno kapota­kan­darā­yaṃ
viharanti. Tena kho pana samayena āyasmā sāriputto juṇhāya rattiyā navoropitehi
kesehi abbhokāse nisinno hoti aññataraṃ samādhiṃ samāpajjitvā.</p>
<p><a class="sc" id="2"></a>
<a id="p_18Ud_289" class="ms"></a>
Tena kho pana samayena dve yakkhā sahāyakā uttarāya disāya dakkhiṇaṃ disaṃ
gacchanti kenacideva karaṇīyena. Addasaṃsu kho te yakkhā āyasmantaṃ sāriputtaṃ
juṇhāya rattiyā navoropitehi kesehi abbhokāse nisinnaṃ. Disvāna eko yakkho
dutiyaṃ yakkhaṃ etadavoca: “paṭibhāti maṃ, samma, imassa samaṇassa sīse pahāraṃ
dātun”ti. Evaṃ vutte, so yakkho taṃ yakkhaṃ etadavoca: “alaṃ, samma, mā samaṇaṃ
āsādesi. Uḷāro so, samma, samaṇo mahiddhiko mahānubhāvo”ti.</p>
<p><a class="sc" id="3"></a>
<a class="pts1" id="pts40"></a>
<a id="p_18Ud_290" class="ms"></a>
Dutiyampi kho so yakkho taṃ yakkhaṃ etadavoca: “paṭibhāti maṃ, samma, imassa
samaṇassa sīse pahāraṃ dātun”ti. Dutiyampi kho so yakkho taṃ yakkhaṃ etadavoca:
“alaṃ, samma, mā samaṇaṃ āsādesi. Uḷāro so, samma, samaṇo mahiddhiko
mahānubhāvo”ti. Tatiyampi kho so yakkho taṃ yakkhaṃ etadavoca: “paṭibhāti maṃ,
samma, imassa samaṇassa sīse pahāraṃ dātun”ti. Tatiyampi kho so yakkho taṃ
yakkhaṃ etadavoca: “alaṃ, samma, mā samaṇaṃ āsādesi. Uḷāro so, samma, samaṇo
mahiddhiko mahānubhāvo”ti.</p>
<p><span class="cross" title="^mi5.1.1#1 [Katādhikā­ra­sa­pha­la­pañha]" id="note155">^</span>
<a class="sc" id="4"></a>
<a id="p_18Ud_291" class="ms"></a>
Atha kho so yakkho taṃ yakkhaṃ anādiyitvā āyasmato sāri­puttat­therassa sīse
pahāraṃ adāsi. Tāva mahā pahāro ahosi, api tena pahārena sattaratanaṃ vā
aḍḍhaṭṭha­ma­ratanaṃ vā nāgaṃ osādeyya, mahantaṃ vā pabbatakūṭaṃ padāleyya. Atha
ca pana so yakkho “ḍayhāmi ḍayhāmī”ti vatvā tattheva mahānirayaṃ <span class="var" title="avatthāsi (bj) | avaṭṭhāsi (pts1)" id="note156">apatāsi</span>.</p>
<p><a class="sc" id="5"></a>
<a id="p_18Ud_292" class="ms"></a>
Addasā kho āyasmā mahāmoggallāno dibbena cakkhunā visuddhena
atik­kanta­mānusa­kena tena yakkhena āyasmato sāri­puttat­therassa sīse pahāraṃ
dīyamānaṃ. Disvā yena āyasmā sāriputto tenupasaṅkami; upasaṅkamitvā āyasmantaṃ
sāriputtaṃ etadavoca: “kacci te, āvuso, khamanīyaṃ, kacci yāpanīyaṃ, kacci na
kiñci dukkhan”ti? “Khamanīyaṃ me, āvuso moggallāna, yāpanīyaṃ me, āvuso
moggallāna; api ca me sīsaṃ thokaṃ dukkhan”ti.</p>
<p><a class="sc" id="6"></a>
<a id="p_18Ud_293" class="ms"></a>
“Acchariyaṃ, āvuso sāriputta, abbhutaṃ, āvuso sāriputta. <span class="var" title="yaṃ tvaṃ (bj, pts1, mr) | yaṃ (s1-3)" id="note157">Yāva</span> mahiddhiko āyasmā
sāriputto mahānubhāvo. Idha te, āvuso sāriputta, aññataro yakkho sīse pahāraṃ
adāsi. Tāva mahā pahāro ahosi, api tena pahārena sattaratanaṃ vā
aḍḍhaṭṭha­ma­ratanaṃ vā nāgaṃ osādeyya, mahantaṃ vā pabbatakūṭaṃ padāleyya, atha
ca panāyasmā sāriputto evamāha: ‘khamanīyaṃ me, āvuso moggallāna, yāpanīyaṃ me,
āvuso moggallāna; api ca me sīsaṃ thokaṃ dukkhan’”ti.</p>
<p><a class="sc" id="7"></a>
<a id="p_18Ud_294" class="ms"></a>
“Acchariyaṃ, āvuso moggallāna, abbhutaṃ, āvuso moggallāna. <span class="var" title="yaṃ (s1-3)" id="note158">Yāva</span> mahiddhiko
āyasmā mahāmoggallāno mahānubhāvo yatra hi nāma yakkhampi passissati. Mayaṃ
panetarahi paṃsu­pisāca­kampi na passāmā”ti.</p>
<p><a class="sc" id="8"></a>
<a id="p_18Ud_295" class="ms"></a>
Assosi kho bhagavā dibbāya sotadhātuyā visuddhāya atik­kanta­mānusi­kāya tesaṃ
ubhinnaṃ mahānāgānaṃ imaṃ evarūpaṃ kathāsallāpaṃ.</p>
<p><a class="sc" id="9"></a>
<a id="p_18Ud_296" class="ms"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="10"></a>
<a class="pts1" id="pts41"></a>
<a id="p_18Ud_297" class="ms"></a>
“Yassa selūpamaṃ cittaṃ,<span class="cross" title="^thag2.36#1 [Nita­kat­thera­gāthā] | ^ne6#227 [Sāsanapaṭṭhāna] | ^pe2#2 [Sāsana­paṭṭhā­na­dutiya­bhūmi], ^pe7#117 [Peṭakopadesa/ Hāra­sam­pāta­bhūmi]" id="note159">^</span><a class="brnum" id="br43"></a>
<br>
ṭhitaṃ nānupakampati;<br>
Virattaṃ rajanīyesu,<br>
kopaneyye na kuppati;<br>
Yassevaṃ bhāvitaṃ cittaṃ,<br>
kuto taṃ dukkhamessatī”ti.
</p>
</blockquote>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Meghiyavagga</span>
<span class="hidden">Yak­kha­pahāra­sutta</span>
</div>
</section>
<a class="previous" href="/pi/ud4.3">◀ Udāna  4.3</a><a class="top" href="#"> ▲ TOP </a><a class="next" href="/pi/ud4.5">Udāna  4.5 ▶</a>
</div>
</body>
</html>