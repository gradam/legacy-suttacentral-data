<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi3.1.4">
<article>
<div class="hgroup">
<p class="division">Milindapañha</p>
<p>Milindapañha</p>
<p>Mahāvagga</p>
<h1>Pabbajjapañha</h1>
</div>
<p>
<a class="ms" id="p_28Mi_115"></a><a class="msdiv" id="msdiv28"></a>
<a class="sc" id="1"></a>Atha kho āyasmā nāgaseno yena milindassa rañño
nivesanaṃ tenupasaṅkami, upasaṅkamitvā paññatte āsane nisīdi. Atha kho milindo
rājā āyasmantaṃ nāgasenaṃ saparisaṃ paṇītena khādanīyena bhojanīyena sahatthā
santappetvā sampavāretvā ekamekaṃ bhikkhuṃ ekamekena dussayugena acchādetvā
āyasmantaṃ nāgasenaṃ ticīvarena acchādetvā āyasmantaṃ nāgasenaṃ etadavoca—
“bhante nāgasena, dasahi, bhikkhūhi saddhiṃ idha nisīdatha, avasesā
gacchantū”ti.</p>
<p>
<a class="ms" id="p_28Mi_116"></a><a class="sc" id="2"></a>Atha kho milindo
rājā āyasmantaṃ nāgasenaṃ bhuttāviṃ onītapattapāṇiṃ viditvā aññataraṃ nīcaṃ
āsanaṃ gahetvā ekamantaṃ nisīdi, ekamantaṃ nisinno kho milindo rājā āyasmantaṃ
nāgasenaṃ etadavoca—  “bhante nāgasena, kimhi hoti kathāsallāpo”ti? “Atthena
mayaṃ, mahārāja, atthikā, atthe hotu kathāsallāpo”ti.</p>
<p>
<a class="ms" id="p_28Mi_117"></a><a class="sc" id="3"></a>Rājā āha—
“kimatthiyā, bhante nāgasena, tumhākaṃ pabbajjā, ko ca tumhākaṃ paramattho”ti.
Thero āha—  “kinti, mahārāja, idaṃ dukkhaṃ nirujjheyya, aññañca dukkhaṃ na
uppajjeyyāti. Etadatthā, mahārāja, amhākaṃ pabbajjā, anupādā parinibbānaṃ kho
pana amhākaṃ paramattho”ti.</p>
<p>
<a class="ms" id="p_28Mi_118"></a><a class="sc" id="4"></a>“Kiṃ pana, bhante
nāgasena, sabbe etadatthāya pabbajantī”ti? “Na hi, mahārāja, keci etadatthāya
pabbajanti, keci rājābhinītā pabbajanti, keci corābhinītā pabbajanti, keci
iṇaṭṭā pabbajanti, keci ājīvikatthāya pabbajanti, ye pana sammā pabbajanti, te
etadatthāya pabbajantī”ti.</p>
<p>
<a class="ms" id="p_28Mi_119"></a><a class="sc" id="5"></a>“Tvaṃ pana, bhante,
etadatthāya pabbajitosī”ti? “Ahaṃ kho, mahārāja, daharako santo pabbajito, na
jānāmi imassa nāmatthāya pabbajāmīti, api ca kho me evaṃ ahosi ‘paṇḍitā ime
samaṇā sakyaputtiyā, te maṃ sikkhāpessantī’ti, svāhaṃ tehi sikkhāpito jānāmi ca
passāmi ca ‘imassa nāmatthāya pabbajjā’”ti.</p>
<p>
<a class="ms" id="p_28Mi_120"></a><a class="sc" id="6"></a>“Kallosi, bhante
nāgasenā”ti.</p>
<p class="endsutta">
<a class="ms" id="p_28Mi_121"></a>
<a class="sc" id="7"></a>
Pabbajjapañho pañcamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>