<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.4.5">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Pathavīvagga</p>
<h1>Pabbataṅgapañha</h1>
</div>
<p>
<a class="ms" id="p_28Mi_1784"></a><a class="msdiv" id="msdiv249"></a>
<a class="sc" id="1"></a>“Bhante nāgasena, ‘pabbatassa pañca aṅgāni
gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā,
mahārāja, pabbato acalo akampito asampavedhī; evameva kho, mahārāja, yoginā
yogāvacarena sammānane vimānane sakkāre asakkāre garukāre agarukāre yase ayase
nindāya pasaṃsāya sukhe dukkhe iṭṭhāniṭṭhesu sabbattha
rūpasaddagandharasaphoṭṭhabbadhammesu rajanīyesu na rajjitabbaṃ, dussanīyesu na
dussitabbaṃ, muyhanīyesu na muyhitabbaṃ, na kampitabbaṃ na calitabbaṃ,
pabbatena viya acalena bhavitabbaṃ. Idaṃ, mahārāja, pabbatassa paṭhamaṃ aṅgaṃ
gahetabbaṃ. Bhāsitampetaṃ, mahārāja, bhagavatā devātidevena— </p>
<blockquote class="gatha">
<p>
<a class="ms" id="p_28Mi_1785"></a>
<a class="sc" id="2"></a>
‘Selo yathā ekaghano,<br>
vātena na samīrati;<br>
Evaṃ nindāpasaṃsāsu,<br>
na samiñjanti paṇḍitā’ti.<br>
</p>
</blockquote>
<p>
<a class="ms" id="p_28Mi_1786"></a><a class="sc" id="3"></a>Puna caparaṃ,
mahārāja, pabbato thaddho na kenaci saṃsaṭṭho; evameva kho, mahārāja, yoginā
yogāvacarena thaddhena asaṃsaṭṭhena bhavitabbaṃ, na kenaci saṃsaggo karaṇīyo.
Idaṃ, mahārāja, pabbatassa dutiyaṃ aṅgaṃ gahetabbaṃ. Bhāsitampetaṃ, mahārāja,
bhagavatā devātidevena— </p>
<blockquote class="gatha">
<p>
<a class="ms" id="p_28Mi_1787"></a>
<a class="sc" id="4"></a>
‘Asaṃsaṭṭhaṃ gahaṭṭhehi,<br>
anāgārehi cūbhayaṃ;<br>
Anokasārimappicchaṃ,<br>
tamahaṃ brūmi brāhmaṇan’ti.<br>
</p>
</blockquote>
<p>
<a class="ms" id="p_28Mi_1788"></a><a class="sc" id="5"></a>Puna caparaṃ,
mahārāja, pabbate bījaṃ na virūhati; evameva kho, mahārāja, yoginā yogāvacarena
sakamānase kilesā na virūhāpetabbā. Idaṃ, mahārāja, pabbatassa tatiyaṃ aṅgaṃ
gahetabbaṃ. Bhāsitampetaṃ, mahārāja, therena subhūtinā— </p>
<blockquote class="gatha">
<p>
<a class="ms" id="p_28Mi_1789"></a>
<a class="sc" id="6"></a>
‘Rāgūpasaṃhitaṃ cittaṃ,<br>
yadā uppajjate mama;<br>
Sayaṃva paccavekkhāmi,<br>
ekaggo taṃ damemahaṃ.<br>
</p>
<p>
<a class="ms" id="p_28Mi_1790"></a>
<a class="sc" id="7"></a>
Rajjase rajanīye ca,<br>
dussanīye ca dussase;<br>
Muyhase mohanīye ca,<br>
nikkhamassu vanā tuvaṃ.<br>
</p>
<p>
<a class="ms" id="p_28Mi_1791"></a>
<a class="sc" id="8"></a>
Visuddhānaṃ ayaṃ vāso,<br>
nimmalānaṃ tapassinaṃ;<br>
Mā kho visuddhaṃ dūsesi,<br>
nikkhamassu vanā tuvan’ti.<br>
</p>
</blockquote>
<p>
<a class="ms" id="p_28Mi_1792"></a><a class="sc" id="9"></a>Puna caparaṃ,
mahārāja, pabbato accuggato; evameva kho, mahārāja, yoginā yogāvacarena
ñāṇaccuggatena bhavitabbaṃ. Idaṃ, mahārāja, pabbatassa catutthaṃ aṅgaṃ
gahetabbaṃ. Bhāsitampetaṃ, mahārāja, bhagavatā devātidevena— </p>
<blockquote class="gatha">
<p>
<a class="ms" id="p_28Mi_1793"></a>
<a class="sc" id="10"></a>
‘Pamādaṃ appamādena,<br>
yadā nudati paṇḍito;<br>
Paññāpāsādamāruyha,<br>
asoko sokiniṃ pajaṃ;<br>
Pabbataṭṭhova bhūmaṭṭhe,<br>
dhīro bāle avekkhatī’ti.<br>
</p>
</blockquote>
<p>
<a class="ms" id="p_28Mi_1794"></a><a class="sc" id="11"></a>Puna caparaṃ,
mahārāja, pabbato anunnato anonato; evameva kho, mahārāja, yoginā yogāvacarena
unnatāvanati na karaṇīyā. Idaṃ, mahārāja, pabbatassa pañcamaṃ aṅgaṃ gahetabbaṃ.
Bhāsitampetaṃ, mahārāja, upāsikāya cūḷasubhaddāya sakasamaṇe
parikittayamānāya— </p>
<blockquote class="gatha">
<p>
<a class="ms" id="p_28Mi_1795"></a>
<a class="sc" id="12"></a>
‘Lābhena unnato loko,<br>
alābhena ca onato;<br>
Lābhālābhena ekaṭṭhā,<br>
tādisā samaṇā mamā’”ti.<br>
</p>
</blockquote>
<p class="endsutta">
<a class="ms" id="p_28Mi_1796"></a>
<a class="sc" id="13"></a>
Pabbataṅgapañho pañcamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>