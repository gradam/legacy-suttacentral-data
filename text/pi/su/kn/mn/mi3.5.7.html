<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi3.5.7">
<article>
<div class="hgroup">
<p class="division">Milindapañha</p>
<p>Milindapañha</p>
<p>Buddhavagga</p>
<h1>Aññakāyasaṅkamanapañha</h1>
</div>
<p>
<a class="ms" id="p_28Mi_379"></a><a class="msdiv" id="msdiv79"></a>
<a class="sc" id="1"></a>Rājā āha—  “bhante nāgasena, atthi koci satto yo
imamhā kāyā aññaṃ kāyaṃ saṅkamatī”ti? “Na hi, mahārājā”ti. “Yadi, bhante
nāgasena, imamhā kāyā aññaṃ kāyaṃ saṅkamanto natthi, nanu mutto bhavissati
pāpakehi kammehī”ti? “Āma, mahārāja, yadi na paṭisandaheyya, mutto bhavissati
pāpakehi kammehīti, yasmā ca kho, mahārāja, paṭisandahati, tasmā na parimutto
pāpakehi kammehī”ti.</p>
<p>
<a class="ms" id="p_28Mi_380"></a><a class="sc" id="2"></a>“Opammaṃ karohī”ti.
“Yathā, mahārāja, kocideva puriso aññatarassa purisassa ambaṃ avahareyya, kiṃ
so daṇḍappatto bhaveyyā”ti? “Āma, bhante, daṇḍappatto bhaveyyā”ti. “Na kho so,
mahārāja, tāni ambāni avahari, yāni tena ropitāni, kasmā daṇḍappatto
bhaveyyā”ti? “Tāni, bhante, ambāni nissāya jātāni, tasmā daṇḍappatto
bhaveyyā”ti. “Evameva kho, mahārāja, iminā nāmarūpena kammaṃ karoti sobhanaṃ vā
asobhanaṃ vā, tena kammena aññaṃ nāmarūpaṃ paṭisandahati, tasmā na parimutto
pāpakehi kammehī”ti.</p>
<p>
<a class="ms" id="p_28Mi_381"></a><a class="sc" id="3"></a>“Kallosi, bhante
nāgasenā”ti.</p>
<p class="endsutta">
<a class="ms" id="p_28Mi_382"></a>
<a class="sc" id="4"></a>
Aññakāyasaṅkamanapañho sattamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>