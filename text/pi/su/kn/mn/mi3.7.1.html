<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi3.7.1">
<article>
<div class="hgroup">
<p class="division">Milindapañha</p>
<p>Milindapañha</p>
<p>Arūpadhammavavatthānavagga</p>
<h1>Satiuppajjanapañha</h1>
</div>
<p>
<a class="ms" id="p_28Mi_435"></a><a class="msdiv" id="msdiv94"></a>
<a class="sc" id="1"></a>Rājā āha—  “bhante nāgasena, katihākārehi sati
uppajjatī”ti? “Sattarasahākārehi, mahārāja, sati uppajjatī”ti. “Katamehi
sattarasahākārehī”ti? “Abhijānatopi, mahārāja, sati uppajjati, kaṭumikāyapi
sati uppajjati, oḷārikaviññāṇatopi sati uppajjati, hitaviññāṇatopi sati
uppajjati, ahitaviññāṇatopi sati uppajjati, sabhāganimittatopi sati uppajjati,
visabhāganimittatopi sati uppajjati, kathābhiññāṇatopi sati uppajjati,
lakkhaṇatopi sati uppajjati, sāraṇatopi sati uppajjati, muddātopi sati
uppajjati, gaṇanātopi sati uppajjati, dhāraṇatopi sati uppajjati, bhāvanatopi
sati uppajjati, potthakanibandhanatopi sati uppajjati, upanikkhepatopi sati
uppajjati, anubhūtatopi sati uppajjatīti.</p>
<p>
<a class="ms" id="p_28Mi_436"></a><a class="sc" id="2"></a>Kathaṃ abhijānato
sati uppajjati? Yathā, mahārāja, āyasmā ca ānando khujjuttarā ca upāsikā, ye vā
pana aññepi keci jātissarā jātiṃ saranti, evaṃ abhijānato sati uppajjati.</p>
<p>
<a class="ms" id="p_28Mi_437"></a><a class="sc" id="3"></a>Kathaṃ kaṭumikāya
sati uppajjati? Yo pakatiyā muṭṭhassatiko, pare ca taṃ sarāpanatthaṃ
nibandhanti, evaṃ kaṭumikāya sati uppajjati.</p>
<p>
<a class="ms" id="p_28Mi_438"></a><a class="sc" id="4"></a>Kathaṃ
oḷārikaviññāṇato sati uppajjati? Yadā rajje vā abhisitto hoti, sotāpattiphalaṃ
vā patto hoti, evaṃ oḷārikaviññāṇato sati uppajjati.</p>
<p>
<a class="ms" id="p_28Mi_439"></a><a class="sc" id="5"></a>Kathaṃ hitaviññāṇato
sati uppajjati? Yamhi sukhāpito, ‘amukasmiṃ evaṃ sukhāpito’ti sarati, evaṃ
hitaviññāṇato sati uppajjati.</p>
<p>
<a class="ms" id="p_28Mi_440"></a><a class="sc" id="6"></a>Kathaṃ
ahitaviññāṇato sati uppajjati? Yamhi dukkhāpito, ‘amukasmiṃ evaṃ dukkhāpito’ti
sarati, evaṃ ahitaviññāṇato sati uppajjati.</p>
<p>
<a class="ms" id="p_28Mi_441"></a><a class="sc" id="7"></a>Kathaṃ
sabhāganimittato sati uppajjati? Sadisaṃ puggalaṃ disvā mātaraṃ vā pitaraṃ vā
bhātaraṃ vā bhaginiṃ vā sarati, oṭṭhaṃ vā goṇaṃ vā gadrabhaṃ vā disvā aññaṃ
tādisaṃ oṭṭhaṃ vā goṇaṃ vā gadrabhaṃ vā sarati, evaṃ sabhāganimittato sati
uppajjati.</p>
<p>
<a class="ms" id="p_28Mi_442"></a><a class="sc" id="8"></a>Kathaṃ
visabhāganimittato sati uppajjati? Asukassa nāma vaṇṇo ediso, saddo ediso,
gandho ediso, raso ediso, phoṭṭhabbo edisoti sarati, evampi
visabhāganimittatopi sati uppajjati.</p>
<p>
<a class="ms" id="p_28Mi_443"></a><a class="sc" id="9"></a>Kathaṃ
kathābhiññāṇato sati uppajjati? Yo pakatiyā muṭṭhassatiko hoti, taṃ pare
sarāpenti, tena so sarati, evaṃ kathābhiññāṇato sati uppajjati.</p>
<p>
<a class="ms" id="p_28Mi_444"></a><a class="sc" id="10"></a>Kathaṃ lakkhaṇato
sati uppajjati? Yo pakatiyā balībaddānaṃ aṅgena jānāti, lakkhaṇena jānāti, evaṃ
lakkhaṇato sati uppajjati.</p>
<p>
<a class="ms" id="p_28Mi_445"></a><a class="sc" id="11"></a>Kathaṃ sāraṇato
sati uppajjati? Yo pakatiyā muṭṭhassatiko hoti, yo taṃ ‘sarāhi bho, sarāhi
bho’ti punappunaṃ sarāpeti, evaṃ sāraṇato sati uppajjati.</p>
<p>
<a class="ms" id="p_28Mi_446"></a><a class="sc" id="12"></a>Kathaṃ muddāto sati
uppajjati? Lipiyā sikkhitattā jānāti ‘imassa akkharassa anantaraṃ imaṃ
akkharaṃ kātabban’ti evaṃ muddāto sati uppajjati.</p>
<p>
<a class="ms" id="p_28Mi_447"></a><a class="sc" id="13"></a>Kathaṃ gaṇanāto
sati uppajjati? Gaṇanāya sikkhitattā gaṇakā bahumpi gaṇenti, evaṃ gaṇanāto sati
uppajjati.</p>
<p>
<a class="ms" id="p_28Mi_448"></a><a class="sc" id="14"></a>Kathaṃ dhāraṇato
sati uppajjati? Dhāraṇāya sikkhitattā dhāraṇakā bahumpi dhārenti, evaṃ
dhāraṇato sati uppajjati.</p>
<p>
<a class="ms" id="p_28Mi_449"></a><a class="sc" id="15"></a>Kathaṃ bhāvanāto
sati uppajjati? Idha bhikkhu anekavihitaṃ pubbenivāsaṃ anussarati, seyyathidaṃ—
ekampi jātiṃ dvepi jātiyo…pe…  iti sākāraṃ sauddesaṃ pubbenivāsaṃ anussarati,
evaṃ bhāvanāto sati uppajjati.</p>
<p>
<a class="ms" id="p_28Mi_450"></a><a class="sc" id="16"></a>Kathaṃ
potthakanibandhanato sati uppajjati? Rājāno anusāsaniyaṃ assarantā etaṃ
potthakaṃ āharathāti, tena potthakena anussaranti, evaṃ potthakanibandhanato
sati uppajjati.</p>
<p>
<a class="ms" id="p_28Mi_451"></a><a class="sc" id="17"></a>Kathaṃ
upanikkhepato sati uppajjati? Upanikkhittaṃ bhaṇḍaṃ disvā sarati, evaṃ
upanikkhepato sati uppajjati.</p>
<p>
<a class="ms" id="p_28Mi_452"></a><a class="sc" id="18"></a>Kathaṃ anubhūtato
sati uppajjati? Diṭṭhattā rūpaṃ sarati, sutattā saddaṃ sarati, ghāyitattā
gandhaṃ sarati, sāyitattā rasaṃ sarati, phuṭṭhattā phoṭṭhabbaṃ sarati,
viññātattā dhammaṃ sarati, evaṃ anubhūtato sati uppajjati. Imehi kho, mahārāja,
sattarasahākārehi sati uppajjatī”ti.</p>
<p>
<a class="ms" id="p_28Mi_453"></a><a class="sc" id="19"></a>“Kallosi, bhante
nāgasenā”ti.</p>
<p class="endsutta">
<a class="ms" id="p_28Mi_454"></a>
<a class="sc" id="20"></a>
Satiuppajjanapañho paṭhamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>