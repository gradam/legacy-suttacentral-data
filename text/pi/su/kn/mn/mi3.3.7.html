<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi3.3.7">
<article>
<div class="hgroup">
<p class="division">Milindapañha</p>
<p>Milindapañha</p>
<p>Vicāravagga</p>
<h1>Cakkhuviññāṇādipañha</h1>
</div>
<p>
<a class="ms" id="p_28Mi_264"></a><a class="msdiv" id="msdiv55"></a>
<a class="sc" id="1"></a>Rājā āha—  “bhante nāgasena, yattha cakkhuviññāṇaṃ
uppajjati, tattha manoviññāṇampi uppajjatī”ti? “Āma, mahārāja, yattha
cakkhuviññāṇaṃ uppajjati, tattha manoviññāṇampi uppajjatī”ti.</p>
<p>
<a class="ms" id="p_28Mi_265"></a><a class="sc" id="2"></a>“Kiṃ nu kho, bhante
nāgasena, paṭhamaṃ cakkhuviññāṇaṃ uppajjati, pacchā manoviññāṇaṃ, udāhu
manoviññāṇaṃ paṭhamaṃ uppajjati, pacchā cakkhuviññāṇan”ti? “Paṭhamaṃ, mahārāja,
cakkhuviññāṇaṃ uppajjati, pacchā manoviññāṇan”ti.</p>
<p>
<a class="ms" id="p_28Mi_266"></a><a class="sc" id="3"></a>“Kiṃ nu kho, bhante
nāgasena, cakkhuviññāṇaṃ manoviññāṇaṃ āṇāpeti ‘yatthāhaṃ uppajjāmi, tvampi
tattha uppajjāhī’ti, udāhu manoviññāṇaṃ cakkhuviññāṇaṃ āṇāpeti ‘yattha tvaṃ
uppajjissasi, ahampi tattha uppajjissāmī’”ti? “Na hi, mahārāja, anālāpo tesaṃ
aññamaññehī”ti.</p>
<p>
<a class="ms" id="p_28Mi_267"></a><a class="sc" id="4"></a>“Kathaṃ, bhante
nāgasena, yattha cakkhuviññāṇaṃ uppajjati, tattha manoviññāṇampi uppajjatī”ti?
“Ninnattā ca, mahārāja, dvārattā ca ciṇṇattā ca samudācaritattā cā”ti.</p>
<p>
<a class="ms" id="p_28Mi_268"></a><a class="sc" id="5"></a>“Kathaṃ, bhante
nāgasena, ninnattā yattha cakkhuviññāṇaṃ uppajjati, tattha manoviññāṇampi
uppajjati? Opammaṃ karohī”ti. “Taṃ kiṃ maññasi, mahārāja, deve vassante
katamena udakaṃ gaccheyyā”ti? “Yena, bhante, ninnaṃ, tena gaccheyyā”ti.
“Athāparena samayena devo vasseyya, katamena taṃ udakaṃ gaccheyyā”ti. “Yena,
bhante, purimaṃ udakaṃ gataṃ, tampi tena gaccheyyā”ti.</p>
<p>
<a class="ms" id="p_28Mi_269"></a><a class="sc" id="6"></a>“Kiṃ nu kho,
mahārāja, purimaṃ udakaṃ pacchimaṃ udakaṃ āṇāpeti ‘yenāhaṃ gacchāmi, tvampi
tena gacchāhī’ti, pacchimaṃ vā udakaṃ purimaṃ udakaṃ āṇāpeti ‘yena tvaṃ
gacchissasi, ahampi tena gacchissāmī’”ti. “Na hi, bhante, anālāpo tesaṃ
aññamaññehi, ninnattā gacchantī”ti. “Evameva kho, mahārāja, ninnattā yattha
cakkhuviññāṇaṃ uppajjati, tattha manoviññāṇampi uppajjati, na cakkhuviññāṇaṃ
manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, nāpi
manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha
uppajjissāmī’ti, anālāpo tesaṃ aññamaññehi, ninnattā uppajjantī”ti.</p>
<p>
<a class="ms" id="p_28Mi_270"></a><a class="sc" id="7"></a>“Kathaṃ, bhante
nāgasena, dvārattā yattha cakkhuviññāṇaṃ uppajjati, tattha manoviññāṇampi
uppajjati? Opammaṃ karohī”ti. “Taṃ kiṃ maññasi, mahārāja, rañño paccantimaṃ
nagaraṃ assa daḷhapākāratoraṇaṃ ekadvāraṃ, tato puriso nikkhamitukāmo bhaveyya,
katamena nikkhameyyā”ti? “Dvārena, bhante, nikkhameyyā”ti. “Athāparo puriso
nikkhamitukāmo bhaveyya, katamena so nikkhameyyā”ti? “Yena, bhante, purimo
puriso nikkhanto, sopi tena nikkhameyyā”ti.</p>
<p>
<a class="ms" id="p_28Mi_271"></a><a class="sc" id="8"></a>“Kiṃ nu kho,
mahārāja, purimo puriso pacchimaṃ purisaṃ āṇāpeti ‘yenāhaṃ gacchāmi, tvampi
tena gacchāhī’ti, pacchimo vā puriso purimaṃ purisaṃ āṇāpeti ‘yena tvaṃ
gacchissasi, ahampi tena gacchissāmī’”ti. “Na hi, bhante, anālāpo tesaṃ
aññamaññehi, dvārattā gacchantī”ti. “Evameva kho, mahārāja, dvārattā yattha
cakkhuviññāṇaṃ uppajjati, tattha manoviññāṇampi uppajjati, na cakkhuviññāṇaṃ
manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, nāpi
manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha
uppajjissāmī’ti, anālāpo tesaṃ aññamaññehi, dvārattā uppajjantī”ti.</p>
<p>
<a class="ms" id="p_28Mi_272"></a><a class="sc" id="9"></a>“Kathaṃ, bhante
nāgasena, ciṇṇattā yattha cakkhuviññāṇaṃ uppajjati, tattha manoviññāṇampi
uppajjati? Opammaṃ karohī”ti. “Taṃ kiṃ maññasi, mahārāja, paṭhamaṃ ekaṃ sakaṭaṃ
gaccheyya, atha dutiyaṃ sakaṭaṃ katamena gaccheyyā”ti? “Yena, bhante, purimaṃ
sakaṭaṃ gataṃ, tampi tena gaccheyyā”ti.</p>
<p>
<a class="ms" id="p_28Mi_273"></a><a class="sc" id="10"></a>“Kiṃ nu kho,
mahārāja, purimaṃ sakaṭaṃ pacchimaṃ sakaṭaṃ āṇāpeti ‘yenāhaṃ gacchāmi, tvampi
tena gacchāhī’ti, pacchimaṃ vā sakaṭaṃ purimaṃ sakaṭaṃ āṇāpeti ‘yena tvaṃ
gacchissasi, ahampi tena gacchissāmī’”ti. “Na hi, bhante, anālāpo tesaṃ
aññamaññehi, ciṇṇattā gacchantī”ti. “Evameva kho, mahārāja, ciṇṇattā yattha
cakkhuviññāṇaṃ uppajjati, tattha manoviññāṇampi uppajjati, na cakkhuviññāṇaṃ
manoviññāṇaṃ āṇāpeti ‘yatthāhaṃ uppajjāmi, tvampi tattha uppajjāhī’ti, nāpi
manoviññāṇaṃ cakkhuviññāṇaṃ āṇāpeti ‘yattha tvaṃ uppajjissasi, ahampi tattha
uppajjissāmī’ti, anālāpo tesaṃ aññamaññehi, ciṇṇattā uppajjantī”ti.</p>
<p>
<a class="ms" id="p_28Mi_274"></a><a class="sc" id="11"></a>“Kathaṃ, bhante
nāgasena, samudācaritattā yattha cakkhuviññāṇaṃ uppajjati, tattha
manoviññāṇampi uppajjati? Opammaṃ karohī”ti. “Yathā, mahārāja,
muddāgaṇanāsaṅkhyālekhāsippaṭṭhānesu ādikammikassa dandhāyanā bhavati,
athāparena samayena nisammakiriyāya samudācaritattā adandhāyanā bhavati.
Evameva kho, mahārāja, samudācaritattā yattha cakkhuviññāṇaṃ uppajjati, tattha
manoviññāṇampi uppajjati, na cakkhuviññāṇaṃ manoviññāṇaṃ āṇāpeti ‘yatthāhaṃ
uppajjāmi, tvampi tattha uppajjāhī’ti, nāpi manoviññāṇaṃ cakkhuviññāṇaṃ āṇāpeti
‘yattha tvaṃ uppajjissasi, ahampi tattha uppajjissāmī’ti, anālāpo tesaṃ
aññamaññehi, samudācaritattā uppajjantī”ti.</p>
<p>
<a class="ms" id="p_28Mi_275"></a><a class="sc" id="12"></a>“Bhante nāgasena,
yattha sotaviññāṇaṃ uppajjati, tattha manoviññāṇampi uppajjatīti…pe…  yattha
ghānaviññāṇaṃ uppajjati…  yattha jivhāviññāṇaṃ uppajjati…  yattha kāyaviññāṇaṃ
uppajjati, tattha manoviññāṇampi uppajjatī”ti? “Āma, mahārāja, yattha
kāyaviññāṇaṃ uppajjati, tattha manoviññāṇampi uppajjatī”ti.</p>
<p>
<a class="ms" id="p_28Mi_276"></a><a class="sc" id="13"></a>“Kiṃ nu kho, bhante
nāgasena, paṭhamaṃ kāyaviññāṇaṃ uppajjati, pacchā manoviññāṇaṃ, udāhu
manoviññāṇaṃ paṭhamaṃ uppajjati, pacchā kāyaviññāṇan”ti? “Kāyaviññāṇaṃ,
mahārāja, paṭhamaṃ uppajjati, pacchā manoviññāṇan”ti.</p>
<p>
<a class="ms" id="p_28Mi_277"></a><a class="sc" id="14"></a>“Kiṃ nu kho, bhante
nāgasena…pe…  anālāpo tesaṃ aññamaññehi, samudācaritattā uppajjantī”ti.</p>
<p>
<a class="ms" id="p_28Mi_278"></a><a class="sc" id="15"></a>“Kallosi, bhante
nāgasenā”ti.</p>
<p class="endsutta">
<a class="ms" id="p_28Mi_279"></a>
<a class="sc" id="16"></a>
Cakkhuviññāṇādipañho sattamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>