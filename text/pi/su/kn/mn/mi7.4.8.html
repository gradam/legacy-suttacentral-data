<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.4.8">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Pathavīvagga</p>
<h1>Sūriyaṅgapañha</h1>
</div>
<p>
<a class="ms" id="p_28Mi_1810"></a><a class="msdiv" id="msdiv252"></a>
<a class="sc" id="1"></a>“Bhante nāgasena, ‘sūriyassa satta aṅgāni
gahetabbānī’ti yaṃ vadesi, katamāni tāni satta aṅgāni gahetabbānī”ti? “Yathā,
mahārāja, sūriyo sabbaṃ udakaṃ parisoseti; evameva kho, mahārāja, yoginā
yogāvacarena sabbakilesā anavasesaṃ parisosetabbā. Idaṃ, mahārāja, sūriyassa
paṭhamaṃ aṅgaṃ gahetabbaṃ.</p>
<p>
<a class="ms" id="p_28Mi_1811"></a><a class="sc" id="2"></a>Puna caparaṃ,
mahārāja, sūriyo tamandhakāraṃ vidhamati; evameva kho, mahārāja, yoginā
yogāvacarena sabbaṃ rāgatamaṃ dosatamaṃ mohatamaṃ mānatamaṃ diṭṭhitamaṃ
kilesatamaṃ sabbaṃ duccaritatamaṃ vidhamayitabbaṃ. Idaṃ, mahārāja, sūriyassa
dutiyaṃ aṅgaṃ gahetabbaṃ.</p>
<p>
<a class="ms" id="p_28Mi_1812"></a><a class="sc" id="3"></a>Puna caparaṃ,
mahārāja, sūriyo abhikkhaṇaṃ carati; evameva kho, mahārāja, yoginā yogāvacarena
abhikkhaṇaṃ yoniso manasikāro kātabbo. Idaṃ, mahārāja, sūriyassa tatiyaṃ aṅgaṃ
gahetabbaṃ.</p>
<p>
<a class="ms" id="p_28Mi_1813"></a><a class="sc" id="4"></a>Puna caparaṃ,
mahārāja, sūriyo raṃsimālī; evameva kho, mahārāja, yoginā yogāvacarena
ārammaṇamālinā bhavitabbaṃ. Idaṃ, mahārāja, sūriyassa catutthaṃ aṅgaṃ
gahetabbaṃ.</p>
<p>
<a class="ms" id="p_28Mi_1814"></a><a class="sc" id="5"></a>Puna caparaṃ,
mahārāja, sūriyo mahājanakāyaṃ santāpento carati; evameva kho, mahārāja, yoginā
yogāvacarena ācārasīlaguṇavattappaṭipattiyā
jhānavimokkhasamādhisamāpattiindriyabalabojjhaṅgasatipaṭṭhānasammappadhānaiddhipādehi
sadevako loko santāpayitabbo. Idaṃ, mahārāja, sūriyassa pañcamaṃ aṅgaṃ
gahetabbaṃ.</p>
<p>
<a class="ms" id="p_28Mi_1815"></a><a class="sc" id="6"></a>Puna caparaṃ,
mahārāja, sūriyo rāhubhayā bhīto carati; evameva kho, mahārāja, yoginā
yogāvacarena duccaritaduggativisamakantāravipākavinipātakilesajālajaṭite
diṭṭhisaṅghāṭapaṭimukke kupathapakkhande kummaggapaṭipanne satte disvā mahatā
saṃvegabhayena mānasaṃ saṃvejetabbaṃ. Idaṃ, mahārāja, sūriyassa chaṭṭhaṃ aṅgaṃ
gahetabbaṃ.</p>
<p>
<a class="ms" id="p_28Mi_1816"></a><a class="sc" id="7"></a>Puna caparaṃ,
mahārāja, sūriyo kalyāṇapāpake dasseti; evameva kho, mahārāja, yoginā
yogāvacarena
indriyabalabojjhaṅgasatipaṭṭhānasammappadhānaiddhipādalokiyalokuttaradhammā
dassetabbā. Idaṃ, mahārāja, sūriyassa sattamaṃ aṅgaṃ gahetabbaṃ. Bhāsitampetaṃ,
mahārāja, therena vaṅgīsena— </p>
<blockquote class="gatha">
<p>
<a class="ms" id="p_28Mi_1817"></a>
<a class="sc" id="8"></a>
‘Yathāpi sūriyo udayanto,<br>
Rūpaṃ dasseti pāṇinaṃ;<br>
Suciñca asuciñcāpi,<br>
Kalyāṇañcāpi pāpakaṃ.<br>
</p>
<p>
<a class="ms" id="p_28Mi_1818"></a>
<a class="sc" id="9"></a>
Tathā bhikkhu dhammadharo,<br>
avijjāpihitaṃ janaṃ;<br>
Pathaṃ dasseti vividhaṃ,<br>
ādiccovudayaṃ yathā’”ti.<br>
</p>
</blockquote>
<p class="endsutta">
<a class="ms" id="p_28Mi_1819"></a>
<a class="sc" id="10"></a>
Sūriyaṅgapañho aṭṭhamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>