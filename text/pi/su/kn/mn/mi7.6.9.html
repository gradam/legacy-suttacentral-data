<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.6.9">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Sīhavagga</p>
<h1>Sappaṅgapañha</h1>
</div>
<p>
<a class="ms" id="p_28Mi_1923"></a><a class="msdiv" id="msdiv273"></a>
<a class="sc" id="1"></a>“Bhante nāgasena, ‘sappassa tīṇi aṅgāni gahetabbānī’ti
yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, sappo
urena gacchati; evameva kho, mahārāja, yoginā yogāvacarena paññāya caritabbaṃ,
paññāya caramānassa kho, mahārāja, yogino cittaṃ ñāye carati, vilakkhaṇaṃ
vivajjeti, salakkhaṇaṃ bhāveti. Idaṃ, mahārāja, sappassa paṭhamaṃ aṅgaṃ
gahetabbaṃ.</p>
<p>
<a class="ms" id="p_28Mi_1924"></a><a class="sc" id="2"></a>Puna caparaṃ,
mahārāja, sappo caramāno osadhaṃ parivajjento carati; evameva kho, mahārāja,
yoginā yogāvacarena duccaritaṃ parivajjentena caritabbaṃ. Idaṃ, mahārāja,
sappassa dutiyaṃ aṅgaṃ gahetabbaṃ.</p>
<p>
<a class="ms" id="p_28Mi_1925"></a><a class="sc" id="3"></a>Puna caparaṃ,
mahārāja, sappo manusse disvā tappati socati cintayati; evameva kho, mahārāja,
yoginā yogāvacarena kuvitakke, vitakketvā aratiṃ uppādayitvā tappitabbaṃ
socitabbaṃ cintayitabbaṃ ‘pamādena me divaso vītināmito, na so puna sakkā
laddhun’ti. Idaṃ, mahārāja, sappassa tatiyaṃ aṅgaṃ gahetabbaṃ. Bhāsitampetaṃ,
mahārāja, bhagavatā bhallāṭiyajātake dvinnaṃ kinnarānaṃ— </p>
<blockquote class="gatha">
<p>
<a class="ms" id="p_28Mi_1926"></a>
<a class="sc" id="4"></a>
‘Mayekarattaṃ vippavasimha ludda,<br>
Akāmakā aññamaññaṃ sarantā;<br>
Tamekarattaṃ anutappamānā,<br>
Socāmasā ratti puna na hessatī’”ti.<br>
</p>
</blockquote>
<p class="endsutta">
<a class="ms" id="p_28Mi_1927"></a>
<a class="sc" id="5"></a>
Sappaṅgapañho navamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>