<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi5.4.10">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Sabbaññutañāṇavagga</p>
<h1>Buddhasabbaññubhāvapañha</h1>
</div>
<p>
<a class="ms" id="p_28Mi_934"></a><a class="msdiv" id="msdiv159"></a>
<a class="sc" id="1"></a>“Bhante nāgasena, tumhe bhaṇatha—  ‘tathāgato
sabbaññū’ti. Puna ca bhaṇatha—  ‘tathāgatena sāriputtamoggallānappamukhe
bhikkhusaṃghe paṇāmite cātumeyyakā ca sakyā brahmā ca sahampati bījūpamañca
vacchataruṇūpamañca upadassetvā bhagavantaṃ pasādesuṃ khamāpesuṃ nijjhattaṃ
akaṃsū’ti. Kiṃ nu kho, bhante nāgasena, aññātā tā upamā tathāgatassa, yāhi
tathāgato upamāhi orato khamito upasanto nijjhattaṃ gato? Yadi, bhante
nāgasena, tathāgatassa tā upamā aññātā, tena hi buddho asabbaññū, yadi ñātā,
tena hi okassa pasayha vīmaṃsāpekkho paṇāmesi, tena hi tassa akāruññatā
sambhavati. Ayampi ubhato koṭiko pañho tavānuppatto, so tayā nibbāhitabbo”ti.
</p>
<p>
<a class="ms" id="p_28Mi_935"></a><a class="sc" id="2"></a>“Sabbaññū, mahārāja,
tathāgato, tāhi ca upamāhi bhagavā pasanno orato khamito upasanto nijjhattaṃ
gato. Dhammassāmī, mahārāja, tathāgato, tathāgatappavediteheva te opammehi
tathāgataṃ ārādhesuṃ tosesuṃ pasādesuṃ, tesañca tathāgato pasanno ‘sādhū’ti
abbhānumodi.</p>
<p>
<a class="ms" id="p_28Mi_936"></a><a class="sc" id="3"></a>Yathā, mahārāja,
itthī sāmikassa santakeneva dhanena sāmikaṃ ārādheti toseti pasādeti, tañca
sāmiko ‘sādhū’ti abbhānumodati; evameva kho, mahārāja, cātumeyyakā ca sakyā
brahmā ca sahampati tathāgatappavediteheva opammehi tathāgataṃ ārādhesuṃ
tosesuṃ pasādesuṃ, tesañca tathāgato pasanno ‘sādhū’ti abbhānumodi.</p>
<p>
<a class="ms" id="p_28Mi_937"></a><a class="sc" id="4"></a>Yathā vā pana,
mahārāja, kappako rañño santakeneva suvaṇṇaphaṇakena rañño uttamaṅgaṃ
pasādhayamāno rājānaṃ ārādheti toseti pasādeti, tassa ca rājā pasanno ‘sādhū’ti
abbhānumodati, yathicchitamanuppadeti; evameva kho, mahārāja, cātumeyyakā ca
sakyā brahmā ca sahampati tathāgatappavediteheva opammehi tathāgataṃ ārādhesuṃ
tosesuṃ pasādesuṃ, tesañca tathāgato pasanno ‘sādhū’ti abbhānumodi.</p>
<p>
<a class="ms" id="p_28Mi_938"></a><a class="sc" id="5"></a>Yathā vā pana,
mahārāja, saddhivihāriko upajjhāyābhataṃ piṇḍapātaṃ gahetvā upajjhāyassa
upanāmento upajjhāyaṃ ārādheti toseti pasādeti, tañca upajjhāyo pasanno
‘sādhū’ti abbhānumodati; evameva kho, mahārāja, cātumeyyakā ca sakyā brahmā ca
sahampati tathāgatappavediteheva opammehi tathāgataṃ ārādhesuṃ tosesuṃ
pasādesuṃ, tesañca tathāgato pasanno ‘sādhū’ti abbhānumoditvā
sabbadukkhaparimuttiyā dhammaṃ desesī”ti. “Sādhu, bhante nāgasena, evametaṃ
tathā sampaṭicchāmī”ti.</p>
<p class="endsutta">
<a class="ms" id="p_28Mi_939"></a>
<a class="sc" id="6"></a>
Buddhasabbaññubhāvapañho dasamo.</p>
<p class="endsection">
<a class="ms" id="p_28Mi_940"></a>
<a class="sc" id="7"></a>
Sabbaññutañāṇavaggo catuttho.</p>
<p class="endsutta">
<a class="ms" id="p_28Mi_941"></a>
<a class="sc" id="8"></a>
Imasmiṃ vagge dasa pañhā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>