<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.5.9">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Upacikāvagga</p>
<h1>Varāhaṅgapañha</h1>
</div>
<p>
<a class="ms" id="p_28Mi_1873"></a><a class="msdiv" id="msdiv263"></a>
<a class="sc" id="1"></a>“Bhante nāgasena, ‘varāhassa dve aṅgāni gahetabbānī’ti
yaṃ vadesi, katamāni tāni dve aṅgāni gahetabbānī”ti? “Yathā, mahārāja, varāho
santattakaṭhite gimhasamaye sampatte udakaṃ upagacchati; evameva kho, mahārāja,
yoginā yogāvacarena dosena citte āluḷitakhalitavibbhantasantatte
sītalāmatapaṇītamettābhāvanaṃ upagantabbaṃ. Idaṃ, mahārāja, varāhassa paṭhamaṃ
aṅgaṃ gahetabbaṃ.</p>
<p>
<a class="ms" id="p_28Mi_1874"></a><a class="sc" id="2"></a>Puna caparaṃ,
mahārāja, varāho cikkhallamudakamupagantvā nāsikāya pathaviṃ khaṇitvā doṇiṃ
katvā doṇikāya sayati; evameva kho, mahārāja, yoginā yogāvacarena mānase kāyaṃ
nikkhipitvā ārammaṇantaragatena sayitabbaṃ. Idaṃ, mahārāja, varāhassa dutiyaṃ
aṅgaṃ gahetabbaṃ. Bhāsitampetaṃ, mahārāja, therena piṇḍolabhāradvājena— </p>
<blockquote class="gatha">
<p>
<a class="ms" id="p_28Mi_1875"></a>
<a class="sc" id="3"></a>
‘Kāye sabhāvaṃ disvāna,<br>
vicinitvā vipassako;<br>
Ekākiyo adutiyo,<br>
seti ārammaṇantare’”ti.<br>
</p>
</blockquote>
<p class="endsutta">
<a class="ms" id="p_28Mi_1876"></a>
<a class="sc" id="4"></a>
Varāhaṅgapañho navamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>