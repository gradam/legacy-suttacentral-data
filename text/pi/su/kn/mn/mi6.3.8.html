<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi6.3.8">
<article>
<div class="hgroup">
<p class="division">Milindapañha</p>
<p>Anumānapañha</p>
<p>Nippapañcavagga</p>
<h1>Anavasesasikkhāpadapañha</h1>
</div>
<p>
<a class="ms" id="p_28Mi_1198"></a><a class="msdiv" id="msdiv187"></a>
<a class="sc" id="1"></a>“Bhante nāgasena, ye te ahesuṃ tikicchakānaṃ pubbakā
ācariyā seyyathidaṃ—  nārado dhammantarī aṅgiraso kapilo kaṇḍaraggi sāmo atulo
pubbakaccāyano, sabbepete ācariyā sakiṃyeva roguppattiñca nidānañca sabhāvañca
samuṭṭhānañca tikicchañca kiriyañca siddhāsiddhañca sabbaṃ taṃ niravasesaṃ
jānitvā ‘imasmiṃ kāye ettakā rogā uppajjissantī’ti ekappahārena kalāpaggāhaṃ
karitvā suttaṃ bandhiṃsu, asabbaññuno ete sabbe, kissa pana tathāgato sabbaññū
samāno anāgataṃ kiriyaṃ buddhañāṇena jānitvā ‘ettake nāma vatthusmiṃ ettakaṃ
nāma sikkhāpadaṃ paññapetabbaṃ bhavissatī’ti paricchinditvā anavasesato
sikkhāpadaṃ na paññapesi, uppannuppanne vatthusmiṃ ayase pākaṭe dose vitthārike
puthugate ujjhāyantesu manussesu tasmiṃ tasmiṃ kāle sāvakānaṃ sikkhāpadaṃ
paññapesī”ti?</p>
<p>
<a class="ms" id="p_28Mi_1199"></a><a class="sc" id="2"></a>“Ñātametaṃ,
mahārāja, tathāgatassa ‘imasmiṃ samaye imesu manussesu sādhikaṃ
diyaḍḍhasikkhāpadasataṃ paññapetabbaṃ bhavissatī’ti, api ca tathāgatassa evaṃ
ahosi ‘sace kho ahaṃ sādhikaṃ diyaḍḍhasikkhāpadasataṃ ekappahāraṃ paññapessāmi,
mahājano santāsamāpajjissati “bahukaṃ idha rakkhitabbaṃ, dukkaraṃ vata bho
samaṇassa gotamassa sāsane pabbajitun”ti, pabbajitukāmāpi na pabbajissanti,
vacanañca me na saddahissanti, asaddahantā te manussā apāyagāmino bhavissanti
uppannuppanne vatthusmiṃ dhammadesanāya viññāpetvā pākaṭe dose sikkhāpadaṃ
paññapessāmī’”ti.</p>
<p>
<a class="ms" id="p_28Mi_1200"></a><a class="sc" id="3"></a>“Acchariyaṃ, bhante
nāgasena, buddhānaṃ, abbhutaṃ, bhante nāgasena, buddhānaṃ, yāva mahantaṃ
tathāgatassa sabbaññutañāṇaṃ, evametaṃ, bhante nāgasena, suniddiṭṭho eso attho
tathāgatena, ‘bahukaṃ idha sikkhitabban’ti sutvā sattānaṃ santāso uppajjeyya,
ekopi jinasāsane na pabbajeyya, evametaṃ tathā sampaṭicchāmī”ti.</p>
<p class="endsutta">
<a class="ms" id="p_28Mi_1201"></a>
<a class="sc" id="4"></a>
Anavasesasikkhāpadapañho aṭṭhamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>