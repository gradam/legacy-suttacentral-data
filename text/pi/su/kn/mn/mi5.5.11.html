<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi5.5.11">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Santhavavagga</p>
<h1>Ācariyānācariyapañha</h1>
</div>
<p>
<a class="ms" id="p_28Mi_1043"></a><a class="msdiv" id="msdiv170"></a>
<a class="sc" id="1"></a>“Bhante nāgasena, bhāsitampetaṃ bhagavatā— </p>
<blockquote class="gatha">
<p>
<a class="ms" id="p_28Mi_1044"></a>
<a class="sc" id="2"></a>
‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’ti.<br>
</p>
</blockquote>
<p>
<a class="ms" id="p_28Mi_1045"></a><a class="sc" id="3"></a>Puna ca bhaṇitaṃ—
‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ
attanā samasamaṃ ṭhapesi, uḷārāya ca maṃ pūjāya pūjesī’ti. Yadi, bhante
nāgasena, tathāgatena bhaṇitaṃ—  ‘na me ācariyo atthi, sadiso me na vijjati.
Sadevakasmiṃ lokasmiṃ, natthi me paṭipuggalo’ti, tena hi ‘iti kho, bhikkhave,
āḷāro kālāmo ācariyo me samāno antevāsiṃ maṃ samānaṃ attanā samasamaṃ
ṭhapesī’ti yaṃ vacanaṃ, taṃ micchā. Yadi tathāgatena bhaṇitaṃ—  ‘iti kho,
bhikkhave, āḷāro kālāmo ācariyo me samāno antevāsiṃ maṃ samānaṃ attanā
samasamaṃ ṭhapesī’ti, tena hi ‘na me ācariyo atthi, sadiso me na vijjati.
Sadevakasmiṃ lokasmiṃ, natthi me paṭipuggalo’ti tampi vacanaṃ micchā. Ayampi
ubhato koṭiko pañho tavānuppatto, so tayā nibbāhitabbo”ti.</p>
<p>
<a class="ms" id="p_28Mi_1046"></a><a class="sc" id="4"></a>“Bhāsitampetaṃ,
mahārāja, tathāgatena</p>
<blockquote class="gatha">
<p>
<a class="ms" id="p_28Mi_1047"></a>
<a class="sc" id="5"></a>
‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’ti.<br>
</p>
</blockquote>
<p>
<a class="ms" id="p_28Mi_1048"></a><a class="sc" id="6"></a>Bhaṇitañca—  ‘iti
kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā
samasamaṃ ṭhapesi, uḷārāya ca maṃ pūjāya pūjesī’ti.</p>
<p>
<a class="ms" id="p_28Mi_1049"></a><a class="sc" id="7"></a>Tañca pana vacanaṃ
pubbeva sambodhā anabhisambuddhassa bodhisattasseva sato ācariyabhāvaṃ sandhāya
bhāsitaṃ.</p>
<p>
<a class="ms" id="p_28Mi_1050"></a><a class="sc" id="8"></a>Pañcime, mahārāja,
pubbeva sambodhā anabhisambuddhassa bodhisattassa sato ācariyā, yehi anusiṭṭho
bodhisatto tattha tattha divasaṃ vītināmesi. Katame pañca? Ye te, mahārāja,
aṭṭha brāhmaṇā jātamatte bodhisatte lakkhaṇāni pariggaṇhiṃsu, seyyathidaṃ—
rāmo dhajo lakkhaṇo mantī yañño suyāmo subhojo sudattoti. Te tassa sotthiṃ
pavedayitvā rakkhākammaṃ akaṃsu, te ca paṭhamaṃ ācariyā.</p>
<p>
<a class="ms" id="p_28Mi_1051"></a><a class="sc" id="9"></a>Puna caparaṃ,
mahārāja, bodhisattassa pitā suddhodano rājā yaṃ tena samayena abhijātaṃ
udiccajātimantaṃ padakaṃ veyyākaraṇaṃ chaḷaṅgavantaṃ sabbamittaṃ nāma brāhmaṇaṃ
upanetvā sovaṇṇena bhiṅgārena udakaṃ oṇojetvā ‘imaṃ kumāraṃ sikkhāpehī’ti
adāsi, ayaṃ dutiyo ācariyo.</p>
<p>
<a class="ms" id="p_28Mi_1052"></a><a class="sc" id="10"></a>Puna caparaṃ,
mahārāja, yā sā devatā bodhisattaṃ saṃvejesi, yassā vacanaṃ sutvā bodhisatto
saṃviggo ubbiggo tasmiṃyeva khaṇe nekkhammaṃ nikkhamitvā pabbaji, ayaṃ tatiyo
ācariyo.</p>
<p>
<a class="ms" id="p_28Mi_1053"></a><a class="sc" id="11"></a>Puna caparaṃ,
mahārāja, āḷāro kālāmo ākiñcaññāyatanassa parikammaṃ ācikkhi, ayaṃ catuttho
ācariyo.</p>
<p>
<a class="ms" id="p_28Mi_1054"></a><a class="sc" id="12"></a>Puna caparaṃ,
mahārāja, udako rāmaputto nevasaññānāsaññāyatanassa parikammaṃ ācikkhi, ayaṃ
pañcamo ācariyo.</p>
<p>
<a class="ms" id="p_28Mi_1055"></a><a class="sc" id="13"></a>Ime kho, mahārāja,
pubbeva sambodhā anabhisambuddhassa bodhisattassa sato pañca ācariyā. Te ca
pana ācariyā lokiye dhamme. Imasmiñca pana, mahārāja, lokuttare dhamme
sabbaññutañāṇappaṭivedhāya natthi tathāgatassa anuttaro anusāsako, sayambhū,
mahārāja, tathāgato anācariyako, tasmā kāraṇā tathāgatena bhaṇitaṃ— </p>
<blockquote class="gatha">
<p>
<a class="ms" id="p_28Mi_1056"></a>
<a class="sc" id="14"></a>
‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’”ti.<br>
</p>
</blockquote>
<p>
<a class="ms" id="p_28Mi_1057"></a><a class="sc" id="15"></a>“Sādhu, bhante
nāgasena, evametaṃ tathā sampaṭicchāmī”ti.</p>
<p class="endsutta">
<a class="ms" id="p_28Mi_1058"></a>
<a class="sc" id="16"></a>
Ācariyānācariyapañho ekādasamo.</p>
<p class="endsection">
<a class="ms" id="p_28Mi_1059"></a>
<a class="sc" id="17"></a>
Santhavavaggo pañcamo.</p>
<p class="endsutta">
<a class="ms" id="p_28Mi_1060"></a>
<a class="sc" id="18"></a>
Imasmiṃ vagge ekādasa pañhā.</p>
<p class="endsection">
<a class="ms" id="p_28Mi_1061"></a>
<a class="sc" id="19"></a>
Meṇḍakapañho niṭṭhito.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>