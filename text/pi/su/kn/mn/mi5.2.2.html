<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi5.2.2">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Abhejjavagga</p>
<h1>Abyākaraṇīyapañha</h1>
</div>
<p>
<a class="ms" id="p_28Mi_682"></a><a class="msdiv" id="msdiv131"></a>
<a class="sc" id="1"></a>“Bhante nāgasena, bhāsitampetaṃ bhagavatā—
‘natthānanda, tathāgatassa dhammesu ācariyamuṭṭhī’ti, puna ca therena
mālukyaputtena pañhaṃ puṭṭho na byākāsi. Eso kho, bhante nāgasena, pañho
dvayanto ekantanissito bhavissati ajānanena vā guyhakaraṇena vā. Yadi, bhante
nāgasena, bhagavatā bhaṇitaṃ—  ‘natthānanda, tathāgatassa dhammesu
ācariyamuṭṭhī’ti, tena hi therassa mālukyaputtassa ajānantena na byākataṃ. Yadi
jānantena na byākataṃ, tena hi atthi tathāgatassa dhammesu ācariyamuṭṭhi.
Ayampi ubhato koṭiko pañho tavānuppatto, so tayā nibbāhitabbo”ti.</p>
<p>
<a class="ms" id="p_28Mi_683"></a><a class="sc" id="2"></a>“Bhāsitampetaṃ,
mahārāja, bhagavatā ‘natthānanda, tathāgatassa dhammesu ācariyamuṭṭhī’ti,
abyākato ca therena mālukyaputtena pucchito pañho, tañca pana na ajānantena na
guyhakaraṇena. Cattārimāni, mahārāja, pañhabyākaraṇāni. Katamāni cattāri?
Ekaṃsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho
ṭhapanīyo pañhoti.</p>
<p>
<a class="ms" id="p_28Mi_684"></a><a class="sc" id="3"></a>Katamo ca, mahārāja,
ekaṃsabyākaraṇīyo pañho? ‘Rūpaṃ aniccan’ti ekaṃsabyākaraṇīyo pañho, ‘vedanā
aniccā’ti…pe…  ‘saññā aniccā’ti…pe…  ‘saṅkhārā aniccā’ti…pe…  ‘viññāṇaṃ
aniccan’ti ekaṃsabyākaraṇīyo pañho, ayaṃ ekaṃsabyākaraṇīyo pañho.</p>
<p>
<a class="ms" id="p_28Mi_685"></a><a class="sc" id="4"></a>Katamo
vibhajjabyākaraṇīyo pañho? ‘Aniccaṃ pana rūpan’ti vibhajjabyākaraṇīyo pañho,
‘aniccā pana vedanā’ti…pe…  ‘aniccā pana saññā’ti…pe…  ‘aniccā pana
saṅkhārā’ti…pe…  ‘aniccaṃ pana viññāṇan’ti vibhajjabyākaraṇīyo pañho, ayaṃ
vibhajjabyākaraṇīyo pañho.</p>
<p>
<a class="ms" id="p_28Mi_686"></a><a class="sc" id="5"></a>Katamo
paṭipucchābyākaraṇīyo pañho? ‘Kiṃ nu kho cakkhunā sabbaṃ vijānātī’ti ayaṃ
paṭipucchābyākaraṇīyo pañho.</p>
<p>
<a class="ms" id="p_28Mi_687"></a><a class="sc" id="6"></a>Katamo ṭhapanīyo
pañho? ‘Sassato loko’ti ṭhapanīyo pañho, ‘asassato loko’ti, ‘antavā loko’ti,
‘anantavā loko’ti, ‘antavā ca anantavā ca loko’ti, ‘nevantavā nānantavā
loko’ti, ‘taṃ jīvaṃ taṃ sarīran’ti, ‘aññaṃ jīvaṃ aññaṃ sarīran’ti, ‘hoti
tathāgato paraṃ maraṇā’ti, ‘na hoti tathāgato paraṃ maraṇā’ti, ‘hoti ca na ca
hoti tathāgato paraṃ maraṇā’ti, ‘neva hoti na na hoti tathāgato paraṃ maraṇā’ti
ṭhapanīyo pañho, ayaṃ ṭhapanīyo pañho.</p>
<p>
<a class="ms" id="p_28Mi_688"></a><a class="sc" id="7"></a>Bhagavā, mahārāja,
therassa mālukyaputtassa taṃ ṭhapanīyaṃ pañhaṃ na byākāsi. So pana pañho
kiṃkāraṇā ṭhapanīyo? Na tassa dīpanāya hetu vā kāraṇaṃ vā atthi, tasmā so pañho
ṭhapanīyo. Natthi buddhānaṃ bhagavantānaṃ akāraṇamahetukaṃ giramudīraṇan”ti.
“Sādhu, bhante nāgasena, evametaṃ tathā sampaṭicchāmī”ti.</p>
<p class="endsutta">
<a class="ms" id="p_28Mi_689"></a>
<a class="sc" id="8"></a>
Abyākaraṇīyapañho dutiyo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>