<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi3.2.4">
<article>
<div class="hgroup">
<p class="division">Milindapañha</p>
<p>Milindapañha</p>
<p>Addhānavagga</p>
<h1>Paṭisandahanapuggalavediyanapañha</h1>
</div>
<p>
<a class="ms" id="p_28Mi_197"></a><a class="msdiv" id="msdiv43"></a>
<a class="sc" id="1"></a>Rājā āha—  “bhante nāgasena, yo na paṭisandahati,
vedeti so kiñci dukkhaṃ vedanan”ti? Thero āha—  “kiñci vedeti, kiñci na
vedetī”ti. “Kiṃ vedeti, kiṃ na vedetī”ti? “Kāyikaṃ, mahārāja, vedanaṃ vedeti,
cetasikaṃ vedanaṃ na vedetī”ti. “Kathaṃ, bhante, kāyikaṃ vedanaṃ vedeti, kathaṃ
cetasikaṃ vedanaṃ na vedetī”ti? “Yo hetu yo paccayo kāyikāya dukkhavedanāya
uppattiyā, tassa hetussa tassa paccayassa anuparamā kāyikaṃ dukkhavedanaṃ
vedeti, yo hetu yo paccayo cetasikāya dukkhavedanāya uppattiyā, tassa hetussa
tassa paccayassa uparamā cetasikaṃ dukkhavedanaṃ na vedeti. Bhāsitampetaṃ,
mahārāja, bhagavatā—  ‘so ekaṃ vedanaṃ vedeti kāyikaṃ na cetasikan’”ti.</p>
<p>
<a class="ms" id="p_28Mi_198"></a><a class="sc" id="2"></a>“Bhante nāgasena, yo
dukkhaṃ vedanaṃ vedeti, kasmā so na parinibbāyatī”ti? “Natthi, mahārāja,
arahato anunayo vā paṭigho vā, na ca arahanto apakkaṃ pātenti paripākaṃ
āgamenti paṇḍitā. Bhāsitampetaṃ, mahārāja, therena sāriputtena
dhammasenāpatinā— </p>
<blockquote class="gatha">
<p>
<a class="ms" id="p_28Mi_199"></a>
<a class="sc" id="3"></a>
‘Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
nibbisaṃ bhatako yathā.<br>
</p>
<p>
<a class="ms" id="p_28Mi_200"></a>
<a class="sc" id="4"></a>
Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
sampajāno patissato’”ti.<br>
</p>
</blockquote>
<p>
<a class="ms" id="p_28Mi_201"></a><a class="sc" id="5"></a>“Kallosi, bhante
nāgasenā”ti.</p>
<p class="endsutta">
<a class="ms" id="p_28Mi_202"></a>
<a class="sc" id="6"></a>
Paṭisandahanapuggalavediyanapañho catuttho.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>