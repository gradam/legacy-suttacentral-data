<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi5.3.6">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Paṇāmitavagga</p>
<h1>Piṇḍapātamahapphalapañha</h1>
</div>
<p>
<a class="ms" id="p_28Mi_798"></a><a class="msdiv" id="msdiv143"></a>
<a class="sc" id="1"></a>“Bhante nāgasena, bhāsitampetaṃ dhammasaṅgītikārakehi
therehi— </p>
<blockquote class="gatha">
<p>
<a class="ms" id="p_28Mi_799"></a>
<a class="sc" id="2"></a>
‘Cundassa bhattaṃ bhuñjitvā,<br>
Kammārassāti me sutaṃ;<br>
Ābādhaṃ samphusī dhīro,<br>
Pabāḷhaṃ māraṇantikan’ti.<br>
</p>
</blockquote>
<p>
<a class="ms" id="p_28Mi_800"></a><a class="sc" id="3"></a>Puna ca bhagavatā
bhaṇitaṃ—  ‘dveme, ānanda, piṇḍapātā samasamaphalā samavipākā ativiya aññehi
piṇḍapātehi mahapphalatarā ca mahānisaṃsatarā ca. Katame dve? Yañca piṇḍapātaṃ
paribhuñjitvā tathāgato anuttaraṃ sammāsambodhiṃ abhisambujjhi, yañca
piṇḍapātaṃ paribhuñjitvā tathāgato anupādisesāya nibbānadhātuyā parinibbāyati.
Ime dve piṇḍapātā samasamaphalā samavipākā, ativiya aññehi piṇḍapātehi
mahapphalatarā ca mahānisaṃsatarā cā’ti. Yadi, bhante nāgasena, bhagavato
cundassa bhattaṃ bhuttāvissa kharo ābādho uppanno, pabāḷhā ca vedanā pavattā
māraṇantikā, tena hi ‘dveme, ānanda, piṇḍapātā samasamaphalā samavipākā ativiya
aññehi piṇḍapātehi mahapphalatarā ca mahānisaṃsatarā cā’ti yaṃ vacanaṃ, taṃ
micchā. Yadi dveme piṇḍapātā samasamaphalā samavipākā ativiya aññehi
piṇḍapātehi mahapphalatarā ca mahānisaṃsatarā ca, tena hi bhagavato cundassa
bhattaṃ bhuttāvissa kharo ābādho uppanno, pabāḷhā ca vedanā pavattā
māraṇantikāti tampi vacanaṃ micchā. Kiṃ nu kho, bhante nāgasena, so piṇḍapāto
visagatatāya mahapphalo, roguppādakatāya mahapphalo, āyuvināsakatāya
mahapphalo, bhagavato jīvitaharaṇatāya mahapphalo? Tattha me kāraṇaṃ brūhi
paravādānaṃ niggahāya, etthāyaṃ jano sammūḷho lobhavasena atibahuṃ khāyitena
lohitapakkhandikā uppannāti. Ayampi ubhato koṭiko pañho tavānuppatto, so tayā
nibbāhitabbo”ti.</p>
<p>
<a class="ms" id="p_28Mi_801"></a><a class="sc" id="4"></a>“Bhāsitampetaṃ,
mahārāja, dhammasaṅgītikārakehi therehi— </p>
<blockquote class="gatha">
<p>
<a class="ms" id="p_28Mi_802"></a>
<a class="sc" id="5"></a>
‘Cundassa bhattaṃ bhuñjitvā,<br>
kammārassāti me sutaṃ;<br>
Ābādhaṃ samphusī dhīro,<br>
pabāḷhaṃ māraṇantikan’ti.<br>
</p>
</blockquote>
<p>
<a class="ms" id="p_28Mi_803"></a><a class="sc" id="6"></a>Bhagavatā ca
bhaṇitaṃ—  ‘dveme, ānanda, piṇḍapātā samasamaphalā samavipākā ativiya aññehi
piṇḍapātehi mahapphalatarā ca mahānisaṃsatarā ca. Katame dve? Yañca piṇḍapātaṃ
paribhuñjitvā tathāgato anuttaraṃ sammāsambodhiṃ abhisambujjhi, yañca
piṇḍapātaṃ paribhuñjitvā tathāgato anupādisesāya nibbānadhātuyā parinibbāyati,
ime dve piṇḍapātā samasamaphalā samavipākā, ativiya aññehi piṇḍapātehi
mahapphalatarā ca mahānisaṃsatarā cā’ti.</p>
<p>
<a class="ms" id="p_28Mi_804"></a><a class="sc" id="7"></a>So pana piṇḍapāto
bahuguṇo anekānisaṃso. Devatā, mahārāja, haṭṭhā pasannamānasā ‘ayaṃ bhagavato
pacchimo piṇḍapāto’ti dibbaṃ ojaṃ sūkaramaddave ākiriṃsu. Tañca pana sammāpākaṃ
lahupākaṃ manuññaṃ bahurasaṃ jaṭṭharaggitejassa hitaṃ. Na, mahārāja,
tatonidānaṃ bhagavato koci anuppanno rogo uppanno, api ca, mahārāja, bhagavato
pakatidubbale sarīre khīṇe āyusaṅkhāre uppanno rogo bhiyyo abhivaḍḍhi.</p>
<p>
<a class="ms" id="p_28Mi_805"></a><a class="sc" id="8"></a>Yathā, mahārāja,
pakatiyā jalamāno aggi aññasmiṃ upādāne dinne bhiyyo pajjalati; evameva kho,
mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo
abhivaḍḍhi.</p>
<p>
<a class="ms" id="p_28Mi_806"></a><a class="sc" id="9"></a>Yathā vā pana,
mahārāja, soto pakatiyā sandamāno abhivuṭṭhe mahāmeghe bhiyyo mahogho
udakavāhako hoti; evameva kho, mahārāja, bhagavato pakatidubbale sarīre khīṇe
āyusaṅkhāre uppanno rogo bhiyyo abhivaḍḍhi.</p>
<p>
<a class="ms" id="p_28Mi_807"></a><a class="sc" id="10"></a>Yathā vā pana,
mahārāja, pakatiyā abhisannadhātu kucchi aññasmiṃ ajjhoharite bhiyyo āyameyya;
evameva kho, mahārāja, bhagavato pakatidubbale sarīre khīṇe āyusaṅkhāre uppanno
rogo bhiyyo abhivaḍḍhi, natthi, mahārāja, tasmiṃ piṇḍapāte doso, na ca tassa
sakkā dosaṃ āropetun”ti.</p>
<p>
<a class="ms" id="p_28Mi_808"></a><a class="sc" id="11"></a>“Bhante nāgasena,
kena kāraṇena te dve piṇḍapātā samasamaphalā samavipākā ativiya aññehi
piṇḍapātehi mahapphalatarā ca mahānisaṃsatarā cā”ti?
“Dhammānumajjanasamāpattivasena, mahārāja, te dve piṇḍapātā samasamaphalā
samavipākā ativiya aññehi piṇḍapātehi mahapphalatarā ca mahānisaṃsatarā cā”ti.
</p>
<p>
<a class="ms" id="p_28Mi_809"></a><a class="sc" id="12"></a>“Bhante nāgasena,
katamesaṃ dhammānaṃ anumajjanasamāpattivasena te dve piṇḍapātā samasamaphalā
samavipākā ativiya aññehi piṇḍapātehi mahapphalatarā ca mahānisaṃsatarā cā”ti?
“Navannaṃ, mahārāja, anupubbavihārasamāpattīnaṃ
anulomappaṭilomasamāpajjanavasena te dve piṇḍapātā samasamaphalā samavipākā
ativiya aññehi piṇḍapātehi mahapphalatarā ca mahānisaṃsatarā cā”ti.</p>
<p>
<a class="ms" id="p_28Mi_810"></a><a class="sc" id="13"></a>“Bhante nāgasena,
dvīsuyeva divasesu adhimattaṃ tathāgato navānupubbavihārasamāpattiyo
anulomappaṭilomaṃ samāpajjī”ti? “Āma, mahārājā”ti.</p>
<p>
<a class="ms" id="p_28Mi_811"></a><a class="sc" id="14"></a>“Acchariyaṃ, bhante
nāgasena, abbhutaṃ, bhante nāgasena. Yaṃ imasmiṃ buddhakkhette asadisaṃ
paramadānaṃ, tampi imehi dvīhi piṇḍapātehi agaṇitaṃ. Acchariyaṃ, bhante
nāgasena, abbhutaṃ, bhante nāgasena. Yāva mahantā navānupubbavihārasamāpattiyo,
yatra hi nāma navānupubbavihārasamāpattivasena dānaṃ mahapphalataraṃ hoti
mahānisaṃsatarañca. Sādhu, bhante nāgasena, evametaṃ tathā sampaṭicchāmī”ti.
</p>
<p class="endsutta">
<a class="ms" id="p_28Mi_812"></a>
<a class="sc" id="15"></a>
Piṇḍapātamahapphalapañho chaṭṭho.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>