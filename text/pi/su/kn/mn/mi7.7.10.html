<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.7.10">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Makkaṭakavagga</p>
<h1>Tacchakaṅgapañha</h1>
</div>
<p>
<a class="ms" id="p_28Mi_1978"></a><a class="msdiv" id="msdiv284"></a>
<a class="sc" id="1"></a>“Bhante nāgasena, ‘tacchakassa dve aṅgāni
gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā,
mahārāja, tacchako kāḷasuttaṃ anulometvā rukkhaṃ tacchati; evameva kho,
mahārāja, yoginā yogāvacarena jinasāsanamanulomayitvā sīlapathaviyaṃ
patiṭṭhahitvā saddhāhatthena paññāvāsiṃ gahetvā kilesā tacchetabbā. Idaṃ,
mahārāja, tacchakassa paṭhamaṃ aṅgaṃ gahetabbaṃ.</p>
<p>
<a class="ms" id="p_28Mi_1979"></a><a class="sc" id="2"></a>Puna caparaṃ,
mahārāja, tacchako phegguṃ apaharitvā sāramādiyati; evameva kho, mahārāja,
yoginā yogāvacarena sassataṃ ucchedaṃ taṃ jīvaṃ taṃ sarīraṃ aññaṃ jīvaṃ aññaṃ
sarīraṃ taduttamaṃ aññaduttamaṃ akatamabhabbaṃ apurisakāraṃ abrahmacariyavāsaṃ
sattavināsaṃ navasattapātubhāvaṃ saṅkhārasassatabhāvaṃ yo karoti, so
paṭisaṃvedeti, añño karoti, añño paṭisaṃvedeti, kammaphaladassanā ca
kiriyaphaladiṭṭhi ca iti evarūpāni ceva aññāni ca vivādapathāni apanetvā
saṅkhārānaṃ sabhāvaṃ paramasuññataṃ nirīhanijjīvataṃ accantaṃ suññataṃ
ādiyitabbaṃ. Idaṃ, mahārāja, tacchakassa dutiyaṃ aṅgaṃ gahetabbaṃ.
Bhāsitampetaṃ, mahārāja, bhagavatā devātidevena suttanipāte— </p>
<blockquote class="gatha">
<p>
<a class="ms" id="p_28Mi_1980"></a>
<a class="sc" id="3"></a>
‘Kāraṇḍavaṃ niddhamatha,<br>
Kasambuṃ apakassatha;<br>
Tato palāpe vāhetha,<br>
Assamaṇe samaṇamānine.<br>
</p>
<p>
<a class="ms" id="p_28Mi_1981"></a>
<a class="sc" id="4"></a>
Niddhamitvāna pāpicche,<br>
pāpaācāragocare;<br>
Suddhā suddhehi saṃvāsaṃ,<br>
kappayavho patissatā;<br>
Tato samaggā nipakā,<br>
dukkhassantaṃ karissathā’”ti.<br>
</p>
</blockquote>
<p class="endsutta">
<a class="ms" id="p_28Mi_1982"></a>
<a class="sc" id="5"></a>
Tacchakaṅgapañho dasamo.</p>
<p class="endsection">
<a class="ms" id="p_28Mi_1983"></a>
<a class="sc" id="6"></a>
Makkaṭakavaggo chaṭṭho.</p>
<p class="endsection summary">
<a class="ms" id="p_28Mi_1984"></a>
<a class="sc" id="7"></a>
Tassuddānaṃ</p>
<blockquote class="uddanagatha">
<p>
<a class="ms" id="p_28Mi_1985"></a>
<a class="sc" id="8"></a>
Makkaṭo dārako kummo,<br>
vanaṃ rukkho ca pañcamo;<br>
Megho maṇi māgaviko,<br>
bāḷisī tacchakena cāti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>