<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.8.6">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Kumbhavagga</p>
<h1>Bhojanaṅgapañha</h1>
</div>
<p>
<a class="ms" id="p_28Mi_2008"></a><a class="msdiv" id="msdiv290"></a>
<a class="sc" id="1"></a>“Bhante nāgasena, ‘bhojanassa tīṇi aṅgāni
gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā,
mahārāja, bhojanaṃ sabbasattānaṃ upatthambho; evameva kho, mahārāja, yoginā
yogāvacarena sabbasattānaṃ maggupatthambhena bhavitabbaṃ. Idaṃ, mahārāja,
bhojanassa paṭhamaṃ aṅgaṃ gahetabbaṃ.</p>
<p>
<a class="ms" id="p_28Mi_2009"></a><a class="sc" id="2"></a>Puna caparaṃ,
mahārāja, bhojanaṃ sabbasattānaṃ balaṃ vaḍḍheti; evameva kho, mahārāja, yoginā
yogāvacarena puññavaḍḍhiyā vaḍḍhitabbaṃ. Idaṃ, mahārāja, bhojanassa dutiyaṃ
aṅgaṃ gahetabbaṃ.</p>
<p>
<a class="ms" id="p_28Mi_2010"></a><a class="sc" id="3"></a>Puna caparaṃ,
mahārāja, bhojanaṃ sabbasattānaṃ abhipatthitaṃ; evameva kho, mahārāja, yoginā
yogāvacarena sabbalokābhipatthitena bhavitabbaṃ. Idaṃ, mahārāja, bhojanassa
tatiyaṃ aṅgaṃ gahetabbaṃ. Bhāsitampetaṃ, mahārāja, therena mahāmoggallānena—
</p>
<blockquote class="gatha">
<p>
<a class="ms" id="p_28Mi_2011"></a>
<a class="sc" id="4"></a>
‘Saṃyamena niyamena,<br>
sīlena paṭipattiyā;<br>
Patthitena bhavitabbaṃ,<br>
sabbalokassa yoginā’”ti.<br>
</p>
</blockquote>
<p class="endsutta">
<a class="ms" id="p_28Mi_2012"></a>
<a class="sc" id="5"></a>
Bhojanaṅgapañho chaṭṭho.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>