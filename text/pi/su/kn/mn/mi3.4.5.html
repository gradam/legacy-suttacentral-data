<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi3.4.5">
<article>
<div class="hgroup">
<p class="division">Milindapañha</p>
<p>Milindapañha</p>
<p>Nibbānavagga</p>
<h1>Vāyāmakaraṇapañha</h1>
</div>
<p>
<a class="ms" id="p_28Mi_331"></a><a class="msdiv" id="msdiv67"></a>
<a class="sc" id="1"></a>Rājā āha—  “bhante nāgasena, tumhe bhaṇatha—  ‘kinti
imaṃ dukkhaṃ nirujjheyya, aññañca dukkhaṃ nuppajjeyyāti. Etadatthā, mahārāja,
amhākaṃ pabbajjā’ti. Kiṃ paṭikacceva vāyamitena, nanu sampatte kāle
vāyamitabban”ti? Thero āha—  “sampatte kāle, mahārāja, vāyāmo akiccakaro
bhavati, paṭikacceva vāyāmo kiccakaro bhavatī”ti.</p>
<p>
<a class="ms" id="p_28Mi_332"></a><a class="sc" id="2"></a>“Opammaṃ karohī”ti.
“Taṃ kiṃ maññasi, mahārāja, yadā tvaṃ pipāsito bhaveyyāsi, tadā tvaṃ udapānaṃ
khaṇāpeyyāsi, taḷākaṃ khaṇāpeyyāsi ‘pānīyaṃ pivissāmī’”ti? “Na hi, bhante”ti.
“Evameva kho, mahārāja, sampatte kāle vāyāmo akiccakaro bhavati, paṭikacceva
vāyāmo kiccakaro bhavatī”ti.</p>
<p>
<a class="ms" id="p_28Mi_333"></a><a class="sc" id="3"></a>“Bhiyyo opammaṃ
karohī”ti. “Taṃ kiṃ maññasi, mahārāja, yadā tvaṃ bubhukkhito bhaveyyāsi, tadā
tvaṃ khettaṃ kasāpeyyāsi, sāliṃ ropāpeyyāsi, dhaññaṃ atiharāpeyyāsi ‘bhattaṃ
bhuñjissāmī’”ti? “Na hi, bhante”ti. “Evameva kho, mahārāja, sampatte kāle
vāyāmo akiccakaro bhavati, paṭikacceva vāyāmo kiccakaro bhavatī”ti.</p>
<p>
<a class="ms" id="p_28Mi_334"></a><a class="sc" id="4"></a>“Bhiyyo opammaṃ
karohī”ti. “Taṃ kiṃ maññasi, mahārāja, yadā te saṅgāmo paccupaṭṭhito bhaveyya,
tadā tvaṃ parikhaṃ khaṇāpeyyāsi, pākāraṃ kārāpeyyāsi, gopuraṃ kārāpeyyāsi,
aṭṭālakaṃ kārāpeyyāsi, dhaññaṃ atiharāpeyyāsi, tadā tvaṃ hatthismiṃ
sikkheyyāsi, assasmiṃ sikkheyyāsi, rathasmiṃ sikkheyyāsi, dhanusmiṃ
sikkheyyāsi, tharusmiṃ sikkheyyāsī”ti? “Na hi, bhante”ti. “Evameva kho,
mahārāja, sampatte kāle vāyāmo akiccakaro bhavati, paṭikacceva vāyāmo kiccakaro
bhavati. Bhāsitampetaṃ, mahārāja bhagavatā— </p>
<blockquote class="gatha">
<p>
<a class="ms" id="p_28Mi_335"></a>
<a class="sc" id="5"></a>
‘Paṭikacceva taṃ kayirā,<br>
yaṃ jaññā hitamattano;<br>
Na sākaṭikacintāya,<br>
mantā dhīro parakkame.<br>
</p>
<p>
<a class="ms" id="p_28Mi_336"></a>
<a class="sc" id="6"></a>
Yathā sākaṭiko maṭṭhaṃ,<br>
samaṃ hitvā mahāpathaṃ;<br>
Visamaṃ maggamāruyha,<br>
akkhacchinnova jhāyati.<br>
</p>
<p>
<a class="ms" id="p_28Mi_337"></a>
<a class="sc" id="7"></a>
Evaṃ dhammā apakkamma,<br>
adhammamanuvattiya;<br>
Mando maccu mukhaṃ patto,<br>
akkhacchinnova jhāyatī’”ti.<br>
</p>
</blockquote>
<p>
<a class="ms" id="p_28Mi_338"></a><a class="sc" id="8"></a>“Kallosi, bhante
nāgasenā”ti.</p>
<p class="endsutta">
<a class="ms" id="p_28Mi_339"></a>
<a class="sc" id="9"></a>
Vāyāmakaraṇapañho pañcamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>