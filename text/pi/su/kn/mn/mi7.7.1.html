<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.7.1">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Makkaṭakavagga</p>
<h1>Panthamakkaṭakaṅgapañha</h1>
</div>
<p>
<a class="ms" id="p_28Mi_1935"></a><a class="msdiv" id="msdiv275"></a>
<a class="sc" id="1"></a>“Bhante nāgasena, ‘panthamakkaṭakassa ekaṃ aṅgaṃ
gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā,
mahārāja, panthamakkaṭako panthe makkaṭajālavitānaṃ katvā yadi tattha jālake
laggati kimi vā makkhikā vā paṭaṅgo vā, taṃ gahetvā bhakkhayati; evameva kho,
mahārāja, yoginā yogāvacarena chasu dvāresu satipaṭṭhānajālavitānaṃ katvā yadi
tattha kilesamakkhikā bajjhanti, tattheva ghātetabbā. Idaṃ, mahārāja,
panthamakkaṭakassa ekaṃ aṅgaṃ gahetabbaṃ. Bhāsitampetaṃ, mahārāja, therena
anuruddhena— </p>
<blockquote class="gatha">
<p>
<a class="ms" id="p_28Mi_1936"></a>
<a class="sc" id="2"></a>
‘Cittaṃ niyame chasu dvāresu,<br>
Satipaṭṭhānavaruttame;<br>
Kilesā tattha laggā ce,<br>
Hantabbā te vipassinā’”ti.<br>
</p>
</blockquote>
<p class="endsutta">
<a class="ms" id="p_28Mi_1937"></a>
<a class="sc" id="3"></a>
Panthamakkaṭakaṅgapañho paṭhamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>