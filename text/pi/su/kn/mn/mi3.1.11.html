<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi3.1.11">
<article>
<div class="hgroup">
<p class="division">Milindapañha</p>
<p>Milindapañha</p>
<p>Mahāvagga</p>
<h1>Vīriyalakkhaṇapañha</h1>
</div>
<p>
<a class="ms" id="p_28Mi_152"></a><a class="msdiv" id="msdiv35"></a>
<a class="sc" id="1"></a>Rājā āha—  “bhante nāgasena, kiṃlakkhaṇaṃ vīriyan”ti?
“Upatthambhanalakkhaṇaṃ, mahārāja, vīriyaṃ, vīriyūpatthambhitā sabbe kusalā
dhammā na parihāyantī”ti.</p>
<p>
<a class="ms" id="p_28Mi_153"></a><a class="sc" id="2"></a>“Opammaṃ karohī”ti.
“Yathā, mahārāja, puriso gehe patante aññena dārunā upatthambheyya,
upatthambhitaṃ santaṃ evaṃ taṃ gehaṃ na pateyya; evameva kho, mahārāja,
upatthambhanalakkhaṇaṃ vīriyaṃ, vīriyūpatthambhitā sabbe kusalā dhammā na
parihāyantī”ti.</p>
<p>
<a class="ms" id="p_28Mi_154"></a><a class="sc" id="3"></a>“Bhiyyo opammaṃ
karohī”ti. “Yathā, mahārāja, parittakaṃ senaṃ mahatī senā bhañjeyya, tato rājā
aññamaññaṃ anussāreyya anupeseyya attano parittakāya senāya balaṃ anupadaṃ
dadeyya, tāya saddhiṃ parittakā senā mahatiṃ senaṃ bhañjeyya; evameva kho,
mahārāja, upatthambhanalakkhaṇaṃ vīriyaṃ, vīriyūpatthambhitā sabbe kusalā
dhammā na parihāyanti. Bhāsitampetaṃ, mahārāja, bhagavatā—  ‘vīriyavā kho,
bhikkhave, ariyasāvako akusalaṃ pajahati, kusalaṃ bhāveti. Sāvajjaṃ pajahati,
anavajjaṃ bhāveti. Suddhamattānaṃ pariharatī’”ti.</p>
<p>
<a class="ms" id="p_28Mi_155"></a><a class="sc" id="4"></a>“Kallosi, bhante
nāgasenā”ti.</p>
<p class="endsutta">
<a class="ms" id="p_28Mi_156"></a>
<a class="sc" id="5"></a>
Vīriyalakkhaṇapañho dvādasamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>