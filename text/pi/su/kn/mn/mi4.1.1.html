<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi4.1.1">
<article>
<div class="hgroup">
<p class="division">Milindapañha</p>
<p>Meṇḍakapañhārambhakathā</p>
<p>Upāsakaguṇavagga</p>
<h1>Aṭṭhamantaparivajjanīyaṭṭhāna</h1>
</div>
<blockquote class="gatha">
<p>
<a class="msdiv" id="msdiv113"></a>
<a class="ms" id="p_28Mi_519"></a>
<a class="sc" id="1"></a>
Bhassappavādo vetaṇḍī,<br>
atibuddhi vicakkhaṇo;<br>
Milindo ñāṇabhedāya,<br>
nāgasenamupāgami.<br>
</p>
<p>
<a class="ms" id="p_28Mi_520"></a>
<a class="sc" id="2"></a>
Vasanto tassa chāyāya,<br>
paripucchaṃ punappunaṃ;<br>
Pabhinnabuddhi hutvāna,<br>
sopi āsi tipeṭako.<br>
</p>
<p>
<a class="ms" id="p_28Mi_521"></a>
<a class="sc" id="3"></a>
Navaṅgaṃ anumajjanto,<br>
rattibhāge rahogato;<br>
Addakkhi meṇḍake pañhe,<br>
dunniveṭhe saniggahe.<br>
</p>
<p>
<a class="ms" id="p_28Mi_522"></a>
<a class="sc" id="4"></a>
“Pariyāyabhāsitaṃ atthi,<br>
atthi sandhāyabhāsitaṃ;<br>
Sabhāvabhāsitaṃ atthi,<br>
dhammarājassa sāsane.<br>
</p>
<p>
<a class="ms" id="p_28Mi_523"></a>
<a class="sc" id="5"></a>
Tesamatthaṃ aviññāya,<br>
meṇḍake jinabhāsite;<br>
Anāgatamhi addhāne,<br>
viggaho tattha hessati.<br>
</p>
<p>
<a class="ms" id="p_28Mi_524"></a>
<a class="sc" id="6"></a>
Handa kathiṃ pasādetvā,<br>
chejjāpessāmi meṇḍake;<br>
Tassa niddiṭṭhamaggena,<br>
niddisissantyanāgate”ti.<br>
</p>
</blockquote>
<p>
<a class="ms" id="p_28Mi_525"></a><a class="msdiv" id="msdiv114"></a>
<a class="sc" id="7"></a>Atha kho milindo rājā pabhātāya rattiyā uddhaste aruṇe
sīsaṃ nhatvā sirasi añjaliṃ paggahetvā atītānāgatapaccuppanne sammāsambuddhe
anussaritvā aṭṭha vattapadāni samādiyi “ito me anāgatāni satta divasāni aṭṭha
guṇe samādiyitvā tapo caritabbo bhavissati, sohaṃ ciṇṇatapo samāno ācariyaṃ
ārādhetvā meṇḍake pañhe pucchissāmī”ti. Atha kho milindo rājā pakatidussayugaṃ
apanetvā ābharaṇāni ca omuñcitvā kāsāvaṃ nivāsetvā muṇḍakapaṭisīsakaṃ sīse
paṭimuñcitvā munibhāvamupagantvā aṭṭha guṇe samādiyi “imaṃ sattāhaṃ mayā na
rājattho anusāsitabbo, na rāgūpasañhitaṃ cittaṃ uppādetabbaṃ, na dosūpasañhitaṃ
cittaṃ uppādetabbaṃ, na mohūpasañhitaṃ cittaṃ uppādetabbaṃ,
dāsakammakaraporise janepi nivātavuttinā bhavitabbaṃ, kāyikaṃ vācasikaṃ
anurakkhitabbaṃ, chapi āyatanāni niravasesato anurakkhitabbāni, mettābhāvanāya
mānasaṃ pakkhipitabban”ti. Ime aṭṭha guṇe samādiyitvā tesveva aṭṭhasu guṇesu
mānasaṃ patiṭṭhapetvā bahi anikkhamitvā sattāhaṃ vītināmetvā aṭṭhame divase
pabhātāya rattiyā pageva pātarāsaṃ katvā okkhittacakkhu mitabhāṇī susaṇṭhitena
iriyāpathena avikkhittena cittena haṭṭhena udaggena vippasannena theraṃ
nāgasenaṃ upasaṅkamitvā therassa pāde sirasā vanditvā ekamantaṃ ṭhito
idamavoca— </p>
<p>
<a class="ms" id="p_28Mi_526"></a><a class="sc" id="8"></a>“Atthi me, bhante
nāgasena, koci attho tumhehi saddhiṃ mantayitabbo, na tattha añño koci tatiyo
icchitabbo, suññe okāse pavivitte araññe aṭṭhaṅgupāgate samaṇasāruppe. Tattha
so pañho pucchitabbo bhavissati, tattha me guyhaṃ na kātabbaṃ na rahassakaṃ,
arahāmahaṃ rahassakaṃ suṇituṃ sumantane upagate, upamāyapi so attho
upaparikkhitabbo, yathā kiṃ viya, yathā nāma, bhante nāgasena, mahāpathavī
nikkhepaṃ arahati nikkhepe upagate. Evameva kho, bhante nāgasena, arahāmahaṃ
rahassakaṃ suṇituṃ sumantane upagate”ti.</p>
<p>
<a class="ms" id="p_28Mi_527"></a><a class="sc" id="9"></a>Garunā saha
pavivittapavanaṃ pavisitvā idamavoca—  “bhante nāgasena, idha purisena
mantayitukāmena aṭṭha ṭhānāni parivajjayitabbāni bhavanti, na tesu ṭhānesu
viññū puriso atthaṃ manteti, mantitopi attho paripatati na sambhavati. Katamāni
aṭṭha ṭhānāni? Visamaṭṭhānaṃ parivajjanīyaṃ, sabhayaṃ parivajjanīyaṃ,
ativātaṭṭhānaṃ parivajjanīyaṃ, paṭicchannaṭṭhānaṃ parivajjanīyaṃ, devaṭṭhānaṃ
parivajjanīyaṃ, pantho parivajjanīyo, saṅgāmo parivajjanīyo, udakatitthaṃ
parivajjanīyaṃ. Imāni aṭṭha ṭhānāni parivajjanīyānī”ti.</p>
<p>
<a class="ms" id="p_28Mi_528"></a><a class="sc" id="10"></a>Thero āha—  “ko
doso visamaṭṭhāne, sabhaye, ativāte, paṭicchanne, devaṭṭhāne, panthe, saṅgāme,
udakatitthe”ti? “Visame, bhante nāgasena, mantito attho vikirati vidhamati
paggharati na sambhavati, sabhaye mano santassati, santassito na sammā atthaṃ
samanupassati, ativāte saddo avibhūto hoti, paṭicchanne upassutiṃ tiṭṭhanti,
devaṭṭhāne mantito attho garukaṃ pariṇamati, panthe mantito attho tuccho
bhavati, saṅgāme cañcalo bhavati, udakatitthe pākaṭo bhavati. Bhavatīha— </p>
<blockquote class="gatha">
<p>
<a class="ms" id="p_28Mi_529"></a>
<a class="sc" id="11"></a>
‘Visamaṃ sabhayaṃ ativāto,<br>
Paṭicchannaṃ devanissitaṃ;<br>
Pantho ca saṅgāmo titthaṃ,<br>
Aṭṭhete parivajjiyā’”ti.<br>
</p>
</blockquote>
<p class="endsutta">
<a class="ms" id="p_28Mi_530"></a>
<a class="sc" id="12"></a>
Aṭṭha mantanassa parivajjanīyaṭṭhānāni.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>