<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mi7.2.4">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Gadrabhavagga</p>
<h1>Dīpikaṅgapañha</h1>
</div>
<p>
<a class="ms" id="p_28Mi_1676"></a><a class="msdiv" id="msdiv229"></a>
<a class="sc" id="1"></a>“Bhante nāgasena, ‘dīpikassa dve aṅgāni gahetabbānī’ti
yaṃ vadesi, katamāni tāni dve aṅgāni gahetabbānī”ti? “Yathā, mahārāja, dīpiko
araññe tiṇagahanaṃ vā vanagahanaṃ vā pabbatagahanaṃ vā nissāya nilīyitvā mige
gaṇhāti; evameva kho, mahārāja, yoginā yogāvacarena vivekaṃ sevitabbaṃ araññaṃ
rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ
palālapuñjaṃ appasaddaṃ appanigghosaṃ vijanavātaṃ manussarāhaseyyakaṃ
paṭisallānasāruppaṃ; vivekaṃ sevamāno hi, mahārāja, yogī yogāvacaro nacirasseva
chaḷabhiññāsu ca vasibhāvaṃ pāpuṇāti. Idaṃ, mahārāja, dīpikassa paṭhamaṃ aṅgaṃ
gahetabbaṃ. Bhāsitampetaṃ, mahārāja, therehi dhammasaṅgāhakehi— </p>
<blockquote class="gatha">
<p>
<a class="ms" id="p_28Mi_1677"></a>
<a class="sc" id="2"></a>
‘Yathāpi dīpiko nāma,<br>
nilīyitvā gaṇhate mige;<br>
Tathevāyaṃ buddhaputto,<br>
yuttayogo vipassako;<br>
Araññaṃ pavisitvāna,<br>
gaṇhāti phalamuttaman’ti.<br>
</p>
</blockquote>
<p>
<a class="ms" id="p_28Mi_1678"></a><a class="sc" id="3"></a>Puna caparaṃ,
mahārāja, dīpiko yaṃ kiñci pasuṃ vadhitvā vāmena passena patitaṃ na bhakkheti;
evameva kho, mahārāja, yoginā yogāvacarena veḷudānena vā pattadānena vā
pupphadānena vā phaladānena vā sinānadānena vā mattikādānena vā cuṇṇadānena vā
dantakaṭṭhadānena vā mukhodakadānena vā cātukamyatāya vā muggasupyatāya vā
pāribhaṭyatāya vā jaṅghapesanīyena vā vejjakammena vā dūtakammena vā
pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā
nakkhattavijjāya vā aṅgavijjāya vā aññataraññatarena vā buddhappaṭikuṭṭhena
micchājīvena nipphāditaṃ bhojanaṃ na bhuñjitabbaṃ vāmena passena patitaṃ pasuṃ
viya dīpiko. Idaṃ, mahārāja, dīpikassa dutiyaṃ aṅgaṃ gahetabbaṃ. Bhāsitampetaṃ,
mahārāja, therena sāriputtena dhammasenāpatinā— </p>
<blockquote class="gatha">
<p>
<a class="ms" id="p_28Mi_1679"></a>
<a class="sc" id="4"></a>
‘Vacīviññattivipphārā,<br>
uppannaṃ madhupāyasaṃ;<br>
Sace bhutto bhaveyyāhaṃ,<br>
sājīvo garahito mama.<br>
</p>
<p>
<a class="ms" id="p_28Mi_1680"></a>
<a class="sc" id="5"></a>
Yadipi me antaguṇaṃ,<br>
nikkhamitvā bahī care;<br>
Neva bhindeyyamājīvaṃ,<br>
cajamānopi jīvitan’”ti.<br>
</p>
</blockquote>
<p class="endsutta">
<a class="ms" id="p_28Mi_1681"></a>
<a class="sc" id="6"></a>
Dīpikaṅgapañho pañcamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>