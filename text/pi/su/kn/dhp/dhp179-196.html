<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
<div id="menu">
<ul>
<li><a href="#dhp179">179. Māradhītaravatthu</a></li>
<li><a href="#dhp180">180. Devorohaṇavatthu</a></li>
<li><a href="#dhp181">181. Erakapattanāgarājavatthu</a></li>
<li><a href="#dhp182">182. Ānandattherapañhavatthu</a></li>
<li><a href="#dhp183">183. Anabhiratabhikkhuvatthu</a></li>
<li><a href="#dhp184">184. Aggidattabrāhmaṇavatthu</a></li>
<li><a href="#dhp185">185. Ānandattherapañhavatthu</a></li>
<li><a href="#dhp186">186. Sambahulabhikkhuvatthu</a></li>
<li><a href="#dhp187">187. Kassapadasabalassasuvaṇṇacetiyavatthu</a></li>
</ul>
</div>
</div>
<section id="vagga">
<section class="sutta" id="179" data-uid="dhp179">
<article>
<div class="hgroup">
<p class="division">Dhammapada 179–​196.</p>
<p>Buddhavagga</p>
<h1>179. Māradhītaravatthu</h1>
</div>
<blockquote class="gatha">
<p>
<a class="sc" id="179.1"></a>
<a class="pts" id="pts51"></a>
<a id="p_18Dh_193" class="ms"></a>
<a class="msdiv" id="msdiv_179"></a>
Yassa jitaṃ nāvajīyati,<br>
<span class="var" title='[{"eds":["bj","s1","s2","s3"],"var":"jitamassa "},{"eds":["pts1","pts2"],"var":"jitaṃ assa "},{"eds":["mr"],"var":"jitaṃ massa "}]'>Jitaṃ yassa</span> noyāti koci loke;<br>
Taṃ buddhamanantagocaraṃ,<br>
Apadaṃ kena padena nessatha.
</p>
<p>
<a class="sc" id="179.2"></a>
<a id="p_18Dh_194" class="ms"></a>
<a class="msdiv" id="msdiv_180"></a>
Yassa jālinī visattikā,<br>
Taṇhā natthi kuhiñci netave;<br>
Taṃ buddhamanantagocaraṃ,<br>
Apadaṃ kena padena nessatha.
</p>
</blockquote>
</article>
</section>
<section class="sutta" id="180" data-uid="dhp180">
<article>
<div class="hgroup">
<h1>180. Devorohaṇavatthu</h1>
</div>
<blockquote class="gatha">
<p>
<a class="sc" id="180.1"></a>
<a id="p_18Dh_195" class="ms"></a>
<a class="msdiv" id="msdiv_181"></a>
Ye jhānapasutā dhīrā,<br>
nekkhammūpasame ratā;<br>
Devāpi tesaṃ pihayanti,<br>
sambuddhānaṃ satīmataṃ.
</p>
</blockquote>
</article>
</section>
<section class="sutta" id="181" data-uid="dhp181">
<article>
<div class="hgroup">
<h1>181. Erakapattanāgarājavatthu</h1>
</div>
<blockquote class="gatha">
<p>
<a class="sc" id="181.1"></a>
<a class="pts" id="pts52"></a>
<a id="p_18Dh_196" class="ms"></a>
<a class="msdiv" id="msdiv_182"></a>
Kiccho manussapaṭilābho,<br>
kicchaṃ maccāna jīvitaṃ;<br>
Kicchaṃ saddhammassavanaṃ,<br>
kiccho buddhānamuppādo.
</p>
</blockquote>
</article>
</section>
<section class="sutta" id="182" data-uid="dhp182">
<article>
<div class="hgroup">
<h1>182. Ānandattherapañhavatthu</h1>
</div>
<blockquote class="gatha">
<p>
<a class="sc" id="182.1"></a>
<a id="p_18Dh_197" class="ms"></a>
<a class="msdiv" id="msdiv_183"></a>
<span class="cross" title='[{"bm":"174","desc":"Mahāpadānasutta","lang":"pi","uid":"dn14"},{"bm":"190","desc":"Vibhaṅga","lang":"pi","uid":"ne4"},{"bm":"377","desc":"Vibhaṅga","lang":"pi","uid":"ne4"},{"bm":"396","desc":"6 Sāsanapaṭṭhāna","lang":"pi","uid":"ne6"},{"bm":"497","desc":"6 Sāsanapaṭṭhāna","lang":"pi","uid":"ne6"},{"bm":"156","desc":"2 Sāsanapaṭṭhānadutiyabhūmi","lang":"pi","uid":"pe2"}]'>^</span>

Sabbapāpassa akaraṇaṃ,<br>
<span class="var" title='[{"eds":["s1","s2","s3"],"var":"kusalassūpasampadā "}]'>kusalassa upasampadā</span>;<br>
<span class="var" title='[{"note":"?","var":"sacittapariyodāpanaṃ "}]'>Sacittapariyodapanaṃ</span>,<br>
etaṃ buddhāna sāsanaṃ.
</p>
<p>
<a class="sc" id="182.2"></a>
<a id="p_18Dh_198" class="ms"></a>
<a class="msdiv" id="msdiv_184"></a>
Khantī paramaṃ tapo titikkhā,<br>
<span class="var" title='[{"eds":["bj"],"var":"nibbāṇaṃ "}]'>Nibbānaṃ</span> paramaṃ vadanti buddhā;<br>
Na hi pabbajito parūpaghātī,<br>
<span class="var" title='[{"note":"ayaṃ nakāro sī , syā1-3, pā1-2 potthakesu na"}]'>Na</span> samaṇo hoti paraṃ viheṭhayanto.
</p>
<p>
<a class="sc" id="182.3"></a>
<a id="p_18Dh_199" class="ms"></a>
<a class="msdiv" id="msdiv_185"></a>
<span class="cross" title='[{"bm":"174","desc":"Mahāpadānasutta","lang":"pi","uid":"dn14"},{"bm":"1","desc":"Piṇḍolasutta","lang":"pi","uid":"ud4.6"}]'>^</span>

<span class="var" title='[{"eds":["s1","pts2","mr"],"var":"anupavādo anupaghāto "}]'>Anūpavādo anūpaghāto</span>,<br>
Pātimokkhe ca saṃvaro;<br>
Mattaññutā ca bhattasmiṃ,<br>
Pantañca sayanāsanaṃ;<br>
Adhicitte ca āyogo,<br>
Etaṃ buddhāna sāsanaṃ.
</p>
</blockquote>
</article>
</section>
<section class="sutta" id="183" data-uid="dhp183">
<article>
<div class="hgroup">
<h1>183. Anabhiratabhikkhuvatthu</h1>
</div>
<blockquote class="gatha">
<p>
<a class="sc" id="183.1"></a>
<a class="pts" id="pts53"></a>
<a id="p_18Dh_200" class="ms"></a>
<a class="msdiv" id="msdiv_186"></a>
Na kahāpaṇavassena,<br>
titti kāmesu vijjati;<br>
Appassādā dukhā kāmā,<br>
iti viññāya paṇḍito.
</p>
<p>
<a class="sc" id="183.2"></a>
<a id="p_18Dh_201" class="ms"></a>
<a class="msdiv" id="msdiv_187"></a>
Api dibbesu kāmesu,<br>
ratiṃ so nādhigacchati;<br>
Taṇhakkhayarato hoti,<br>
sammāsambuddhasāvako.
</p>
</blockquote>
</article>
</section>
<section class="sutta" id="184" data-uid="dhp184">
<article>
<div class="hgroup">
<h1>184. Aggidattabrāhmaṇavatthu</h1>
</div>
<blockquote class="gatha">
<p>
<a class="sc" id="184.1"></a>
<a id="p_18Dh_202" class="ms"></a>
<a class="msdiv" id="msdiv_188"></a>
Bahuṃ ve saraṇaṃ yanti,<br>
pabbatāni vanāni ca;<br>
Ārāmarukkhacetyāni,<br>
manussā bhayatajjitā.
</p>
<p>
<a class="sc" id="184.2"></a>
<a id="p_18Dh_203" class="ms"></a>
<a class="msdiv" id="msdiv_189"></a>
Netaṃ kho saraṇaṃ khemaṃ,<br>
netaṃ saraṇamuttamaṃ;<br>
Netaṃ saraṇamāgamma,<br>
sabbadukkhā pamuccati.
</p>
<p>
<a class="sc" id="184.3"></a>
<a class="pts" id="pts54"></a>
<a id="p_18Dh_204" class="ms"></a>
<a class="msdiv" id="msdiv_190"></a>
Yo ca buddhañca dhammañca,<br>
saṅghañca saraṇaṃ gato;<br>
Cattāri ariyasaccāni,<br>
sammappaññāya passati.
</p>
<p>
<a class="sc" id="184.4"></a>
<a id="p_18Dh_205" class="ms"></a>
<a class="msdiv" id="msdiv_191"></a>
Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyaṃ caṭṭhaṅgikaṃ maggaṃ,<br>
dukkhūpasamagāminaṃ.
</p>
<p>
<a class="sc" id="184.5"></a>
<a id="p_18Dh_206" class="ms"></a>
<a class="msdiv" id="msdiv_192"></a>
Etaṃ kho saraṇaṃ khemaṃ,<br>
etaṃ saraṇamuttamaṃ;<br>
Etaṃ saraṇamāgamma,<br>
sabbadukkhā pamuccati.
</p>
</blockquote>
</article>
</section>
<section class="sutta" id="185" data-uid="dhp185">
<article>
<div class="hgroup">
<h1>185. Ānandattherapañhavatthu</h1>
</div>
<blockquote class="gatha">
<p>
<a class="sc" id="185.1"></a>
<a class="pts" id="pts55"></a>
<a id="p_18Dh_207" class="ms"></a>
<a class="msdiv" id="msdiv_193"></a>
Dullabho purisājañño,<br>
na so sabbattha jāyati;<br>
Yattha so jāyati dhīro,<br>
taṃ kulaṃ sukhamedhati.
</p>
</blockquote>
</article>
</section>
<section class="sutta" id="186" data-uid="dhp186">
<article>
<div class="hgroup">
<h1>186. Sambahulabhikkhuvatthu</h1>
</div>
<blockquote class="gatha">
<p>
<a class="sc" id="186.1"></a>
<a id="p_18Dh_208" class="ms"></a>
<a class="msdiv" id="msdiv_194"></a>
Sukho buddhānamuppādo,<br>
sukhā saddhammadesanā;<br>
Sukhā saṅghassa sāmaggī,<br>
samaggānaṃ tapo sukho.
</p>
</blockquote>
</article>
</section>
<section class="sutta" id="187" data-uid="dhp187">
<article>
<div class="hgroup">
<h1>187. Kassapadasabalassasuvaṇṇacetiyavatthu</h1>
</div>
<blockquote class="gatha">
<p>
<a class="sc" id="187.1"></a>
<a id="p_18Dh_209" class="ms"></a>
<a class="msdiv" id="msdiv_195"></a>
<span class="cross" title='[{"bm":"1-2","desc":"1 Sudhāpiṇḍiyattheraapadāna","lang":"pi","uid":"tha-ap93"}]'>^</span>

Pūjārahe pūjayato,<br>
buddhe yadi va sāvake;<br>
Papañcasamatikkante,<br>
tiṇṇasokapariddave.
</p>
<p>
<a class="sc" id="187.2"></a>
<a class="pts" id="pts29"></a>
<a id="p_18Dh_210" class="ms"></a>
<a class="msdiv" id="msdiv_196"></a>
Te tādise pūjayato,<br>
nibbute akutobhaye;<br>
Na sakkā puññaṃ saṅkhātuṃ,<br>
imettamapi kenaci.
</p>
</blockquote>
<p class="endsection">Buddhavaggo cuddasamo.</p>
<p class="endsection">Paṭhamabhāṇavāraṃ.</p>
</article>
</section>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Buddhavagga</span>
<span class="hidden">Māradhītaravatthu</span>
</div>
</section>
<a class="previous" href="/pi/dhp167-178">◀ Dhammapada  167–​178</a><a class="top" href="#"> ▲ TOP </a><a class="next" href="/pi/dhp197-208">Dhammapada  197–​208 ▶</a>
</div>
</body>
</html>