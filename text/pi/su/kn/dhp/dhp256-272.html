<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section id="vagga">
<section class="sutta" id="256" data-uid="dhp256">
<article>
<div class="hgroup">
<p class="division">Dhammapada 256–​272.</p>
<p>Dhammaṭ­ṭha­vagga</p>
<h1>256. Viniccha­ya­mahā­matta­vatthu</h1>
</div>
<blockquote class="gatha">
<p><a class="sc" id="256.1"></a>
<a class="pts1" id="pts38"></a>
<a class="pts2" id="pts73"></a>
<a id="p_18Dh_277" class="ms"></a>
<a class="msdiv" id="msdiv_256"></a>
Na tena hoti dhammaṭṭho,<br>
yenatthaṃ <span class="var" title="sahasā (bj, s1-3, pts1-2)" id="note165">sāhasā</span> naye;<br>
Yo ca atthaṃ anatthañca,<br>
ubho niccheyya paṇḍito.
</p>
<p><a class="sc" id="256.2"></a>
<a id="p_18Dh_278" class="ms"></a>
<a class="msdiv" id="msdiv_257"></a>
Asāhasena dhammena,<br>
samena nayatī pare;<br>
Dhammassa gutto medhāvī,<br>
<span class="dquo">“</span> dhammaṭṭho”ti pavuccati.</p>
</blockquote>
</article>
</section>
<section class="sutta" id="257" data-uid="dhp257">
<article>
<div class="hgroup">
<h1>257. Chab­baggi­ya­vatthu</h1>
</div>
<blockquote class="gatha">
<p><a class="sc" id="257.1"></a>
<a id="p_18Dh_279" class="ms"></a>
<a class="msdiv" id="msdiv_258"></a>
Na tena paṇḍito hoti,<br>
yāvatā bahu bhāsati;<br>
Khemī averī abhayo,<br>
<span class="dquo">“</span> paṇḍito”ti pavuccati.</p>
</blockquote>
</article>
</section>
<section class="sutta" id="258" data-uid="dhp258">
<article>
<div class="hgroup">
<h1>258. Ekudā­na­khīṇā­sava­vatthu</h1>
</div>
<blockquote class="gatha">
<p><a class="sc" id="258.1"></a>
<a id="p_18Dh_280" class="ms"></a>
<a class="msdiv" id="msdiv_259"></a>
Na tāvatā dhammadharo,<br>
yāvatā bahu bhāsati;<br>
Yo ca appampi sutvāna,<br>
dhammaṃ kāyena passati;<br>
Sa ve dhammadharo hoti,<br>
yo dhammaṃ nappamajjati.
</p>
</blockquote>
</article>
</section>
<section class="sutta" id="259" data-uid="dhp259">
<article>
<div class="hgroup">
<h1>259. Lakuṇḍa­ka­bhaddi­yat­thera­vatthu</h1>
</div>
<blockquote class="gatha">
<p><a class="sc" id="259.1"></a>
<a id="p_18Dh_281" class="ms"></a>
<a class="msdiv" id="msdiv_260"></a>
Na tena <span class="var" title="thero hoti (bj, s1-3, pts1-2)" id="note166">thero so hoti</span>,<br>
yenassa palitaṃ siro;<br>
Paripakko vayo tassa,<br>
<span class="dquo">“</span> moghajiṇṇo”ti vuccati.</p>
<p><a class="sc" id="259.2"></a>
<a id="p_18Dh_282" class="ms"></a>
<a class="msdiv" id="msdiv_261"></a>
Yamhi saccañca dhammo ca,<br>
ahiṃsā saṃyamo damo;<br>
Sa ve vantamalo dhīro,<br>
<span class="dquo">“</span> <span class="var" title="so theroti (s1-3, mr) | thero ti (pts1-2)" id="note167">thero” iti</span> pavuccati.</p>
</blockquote>
</article>
</section>
<section class="sutta" id="260" data-uid="dhp260">
<article>
<div class="hgroup">
<h1>260. Sam­bahu­la­bhik­khu­vatthu</h1>
</div>
<blockquote class="gatha">
<p><a class="sc" id="260.1"></a>
<a class="pts2" id="pts74"></a>
<a id="p_18Dh_283" class="ms"></a>
<a class="msdiv" id="msdiv_262"></a>
Na vākka­raṇa­mat­tena,<br>
vaṇṇa­pok­kha­ra­tāya vā;<br>
Sādhurūpo naro hoti,<br>
issukī maccharī saṭho.
</p>
<p><a class="sc" id="260.2"></a>
<a id="p_18Dh_284" class="ms"></a>
<a class="msdiv" id="msdiv_263"></a>
Yassa cetaṃ samucchinnaṃ,<br>
mūlaghaccaṃ samūhataṃ;<br>
Sa vantadoso medhāvī,<br>
<span class="dquo">“</span> sādhurūpo”ti vuccati.</p>
</blockquote>
</article>
</section>
<section class="sutta" id="261" data-uid="dhp261">
<article>
<div class="hgroup">
<h1>261. Hatthakavatthu</h1>
</div>
<blockquote class="gatha">
<p><a class="sc" id="261.1"></a>
<a id="p_18Dh_285" class="ms"></a>
<a class="msdiv" id="msdiv_264"></a>
Na muṇḍakena samaṇo,<br>
abbato alikaṃ bhaṇaṃ;<br>
Icchālobha­samā­panno,<br>
samaṇo kiṃ bhavissati.
</p>
<p><a class="sc" id="261.2"></a>
<a class="pts1" id="pts39"></a>
<a id="p_18Dh_286" class="ms"></a>
<a class="msdiv" id="msdiv_265"></a>
Yo ca sameti pāpāni,<br>
aṇuṃthūlāni sabbaso;<br>
Samitattā hi pāpānaṃ,<br>
<span class="dquo">“</span> samaṇo”ti pavuccati.</p>
</blockquote>
</article>
</section>
<section class="sutta" id="262" data-uid="dhp262">
<article>
<div class="hgroup">
<h1>262. Aññata­rab­rāhma­ṇa­vatthu</h1>
</div>
<blockquote class="gatha">
<p><a class="sc" id="262.1"></a>
<a class="pts2" id="pts75"></a>
<a id="p_18Dh_287" class="ms"></a>
<a class="msdiv" id="msdiv_266"></a>
Na tena bhikkhu so hoti,<br>
yāvatā bhikkhate pare;<br>
Vissaṃ dhammaṃ samādāya,<br>
bhikkhu hoti na tāvatā.
</p>
<p><a class="sc" id="262.2"></a>
<a id="p_18Dh_288" class="ms"></a>
<a class="msdiv" id="msdiv_267"></a>
Yodha puññañca pāpañca,<br>
bāhetvā <span class="var" title="brahmacariyaṃ (mr)" id="note168">brahmacariyavā</span>;<br>
Saṅkhāya loke carati,<br>
sa ve “bhikkhū”ti vuccati.
</p>
</blockquote>
</article>
</section>
<section class="sutta" id="263" data-uid="dhp263">
<article>
<div class="hgroup">
<h1>263. Titthiyavatthu</h1>
</div>
<blockquote class="gatha">
<p><span class="cross" title="^mnd2#110 [Guhaṭṭha­ka­sutta­niddesa] | ^cnd5#210 [Pucchāniddesa/ Metta­gū­māṇa­va­pucchā­niddesa]" id="note169">^</span>
<a class="sc" id="263.1"></a>
<a id="p_18Dh_289" class="ms"></a>
<a class="msdiv" id="msdiv_268"></a>
Na monena munī hoti,<br>
mūḷharūpo aviddasu;<br>
Yo ca tulaṃva paggayha,<br>
varamādāya paṇḍito.
</p>
<p><a class="sc" id="263.2"></a>
<a id="p_18Dh_290" class="ms"></a>
<a class="msdiv" id="msdiv_269"></a>
Pāpāni parivajjeti,<br>
sa munī tena so muni;<br>
Yo munāti ubho loke,<br>
<span class="dquo">“</span> muni” tena pavuccati.</p>
</blockquote>
</article>
</section>
<section class="sutta" id="264" data-uid="dhp264">
<article>
<div class="hgroup">
<h1>264. Bālisikavatthu</h1>
</div>
<blockquote class="gatha">
<p><a class="sc" id="264.1"></a>
<a id="p_18Dh_291" class="ms"></a>
<a class="msdiv" id="msdiv_270"></a>
Na tena ariyo hoti,<br>
yena pāṇāni hiṃsati;<br>
Ahiṃsā sabbapāṇānaṃ,<br>
<span class="dquo">“</span> ariyo”ti pavuccati.</p>
</blockquote>
</article>
</section>
<section class="sutta" id="265" data-uid="dhp265">
<article>
<div class="hgroup">
<h1>265. Sam­bahu­la­sīlā­disam­panna­bhik­khu­vatthu</h1>
</div>
<blockquote class="gatha">
<p><a class="sc" id="265.1"></a>
<a class="pts2" id="pts76"></a>
<a id="p_18Dh_292" class="ms"></a>
<a class="msdiv" id="msdiv_271"></a>
Na sīlab­bata­mat­tena,<br>
bāhusaccena vā pana;<br>
Atha vā samādhilābhena,<br>
vivitta­saya­nena vā.
</p>
<p><a class="sc" id="265.2"></a>
<a id="p_18Dh_293" class="ms"></a>
<a class="msdiv" id="msdiv_272"></a>
Phusāmi nekkham­ma­su­khaṃ,<br>
aputhuj­jana­sevitaṃ;<br>
Bhikkhu vissāsamāpādi,<br>
appatto āsavakkhayaṃ.
</p>
</blockquote>
<p class="endsection">Dhammaṭ­ṭha­vaggo ekūnavīsatimo.</p>
</article>
</section>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dhammaṭ­ṭha­vagga</span>
<span class="hidden">Viniccha­ya­mahā­matta­vatthu</span>
</div>
</section>
<a class="previous" href="/pi/dhp235-255">◀ Dhammapada  235–​255</a><a class="top" href="#"> ▲ TOP </a><a class="next" href="/pi/dhp273-289">Dhammapada  273–​289 ▶</a>
</div>
</body>
</html>