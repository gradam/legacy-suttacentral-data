<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section id="vagga">
<section class="sutta" id="383" data-uid="dhp383">
<article>
<div class="hgroup">
<p class="division">Dhammapada 383–​423.</p>
<p>Brāhmaṇavagga</p>
<h1>383. Pasādabahulabrāhmaṇavatthu</h1>
</div>
<blockquote class="gatha">
<p><a class="sc" id="383.1"></a>
<a class="pts2" id="pts108"></a>
<a id="p_18Dh_411" class="ms"></a>
<a class="msdiv" id="msdiv_383"></a>
Chinda sotaṃ parakkamma,<br>
kāme panuda brāhmaṇa;<br>
Saṅkhārānaṃ khayaṃ ñatvā,<br>
akataññūsi brāhmaṇa.
</p>
</blockquote>
</article>
</section>
<section class="sutta" id="384" data-uid="dhp384">
<article>
<div class="hgroup">
<h1>384. Sambahulabhikkhuvatthu</h1>
</div>
<blockquote class="gatha">
<p><a class="sc" id="384.1"></a>
<a id="p_18Dh_412" class="ms"></a>
<a class="msdiv" id="msdiv_384"></a>
Yadā dvayesu dhammesu,<br>
pāragū hoti brāhmaṇo;<br>
Athassa sabbe saṃyogā,<br>
atthaṃ gacchanti jānato.
</p>
</blockquote>
</article>
</section>
<section class="sutta" id="385" data-uid="dhp385">
<article>
<div class="hgroup">
<h1>385. Māravatthu</h1>
</div>
<blockquote class="gatha">
<p><a class="sc" id="385.1"></a>
<a id="p_18Dh_413" class="ms"></a>
<a class="msdiv" id="msdiv_385"></a>
Yassa pāraṃ apāraṃ vā,<br>
pārāpāraṃ na vijjati;<br>
Vītaddaraṃ visaṃyuttaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="386" data-uid="dhp386">
<article>
<div class="hgroup">
<h1>386. Aññatarabrāhmaṇavatthu</h1>
</div>
<blockquote class="gatha">
<p><a class="sc" id="386.1"></a>
<a id="p_18Dh_414" class="ms"></a>
<a class="msdiv" id="msdiv_386"></a>
Jhāyiṃ virajamāsīnaṃ,<br>
katakiccamanāsavaṃ;<br>
Uttamatthamanuppattaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="387" data-uid="dhp387">
<article>
<div class="hgroup">
<h1>387. Ānandattheravatthu</h1>
</div>
<blockquote class="gatha">
<p><a class="sc" id="387.1"></a>
<a class="pts2" id="pts109"></a>
<a id="p_18Dh_415" class="ms"></a>
<a class="msdiv" id="msdiv_387"></a>
Divā tapati ādicco,<br>
rattimābhāti candimā;<br>
Sannaddho khattiyo tapati,<br>
jhāyī tapati brāhmaṇo;<br>
Atha <span class="var" title="sabbamahorattaṃ (?)" id="note241">sabbamahorattiṃ</span>,<br>
buddho tapati tejasā.
</p>
</blockquote>
</article>
</section>
<section class="sutta" id="388" data-uid="dhp388">
<article>
<div class="hgroup">
<h1>388. Aññatarabrāhmaṇapabbajitavatthu</h1>
</div>
<blockquote class="gatha">
<p><a class="sc" id="388.1"></a>
<a class="pts1" id="pts56"></a>
<a id="p_18Dh_416" class="ms"></a>
<a class="msdiv" id="msdiv_388"></a>
Bāhitapāpoti brāhmaṇo,<br>
Samacariyā samaṇoti vuccati;<br>
Pabbājayamattano malaṃ,<br>
Tasmā “pabbajito”ti vuccati.
</p>
</blockquote>
</article>
</section>
<section class="sutta" id="389" data-uid="dhp389">
<article>
<div class="hgroup">
<h1>389. Sāriputtattheravatthu</h1>
</div>
<blockquote class="gatha">
<p><a class="sc" id="389.1"></a>
<a id="p_18Dh_417" class="ms"></a>
<a class="msdiv" id="msdiv_389"></a>
Na brāhmaṇassa pahareyya,<br>
nāssa muñcetha brāhmaṇo;<br>
<span class="var" title="dhi (s1-3 byākaraṇesu)" id="note242">Dhī</span> brāhmaṇassa hantāraṃ,<br>
tato dhī <span class="var" title="yo + assa =" id="note243">yassa</span> muñcati.
</p>
<p><a class="sc" id="389.2"></a>
<a class="pts2" id="pts110"></a>
<a id="p_18Dh_418" class="ms"></a>
<a class="msdiv" id="msdiv_390"></a>
Na brāhmaṇassetadakiñci seyyo,<br>
Yadā nisedho manaso piyehi;<br>
Yato yato hiṃsamano nivattati,<br>
Tato tato sammatimeva dukkhaṃ.
</p>
</blockquote>
</article>
</section>
<section class="sutta" id="390" data-uid="dhp390">
<article>
<div class="hgroup">
<h1>390. Mahāpajāpatigotamīvatthu</h1>
</div>
<blockquote class="gatha">
<p><span class="cross" title="^ne6#466 [Sāsanapaṭṭhāna]" id="note244">^</span>
<a class="sc" id="390.1"></a>
<a id="p_18Dh_419" class="ms"></a>
<a class="msdiv" id="msdiv_391"></a>
Yassa kāyena vācāya,<br>
manasā natthi dukkaṭaṃ;<br>
Saṃvutaṃ tīhi ṭhānehi,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="391" data-uid="dhp391">
<article>
<div class="hgroup">
<h1>391. Sāriputtattheravatthu</h1>
</div>
<blockquote class="gatha">
<p><a class="sc" id="391.1"></a>
<a id="p_18Dh_420" class="ms"></a>
<a class="msdiv" id="msdiv_392"></a>
Yamhā dhammaṃ vijāneyya,<br>
sammāsambuddhadesitaṃ;<br>
Sakkaccaṃ taṃ namasseyya,<br>
aggihuttaṃva brāhmaṇo.
</p>
</blockquote>
</article>
</section>
<section class="sutta" id="392" data-uid="dhp392">
<article>
<div class="hgroup">
<h1>392. Jaṭilabrāhmaṇavatthu</h1>
</div>
<blockquote class="gatha">
<p><a class="sc" id="392.1"></a>
<a id="p_18Dh_421" class="ms"></a>
<a class="msdiv" id="msdiv_393"></a>
Na jaṭāhi na gottena,<br>
na jaccā hoti brāhmaṇo;<br>
Yamhi saccañca dhammo ca,<br>
so sucī so ca brāhmaṇo.
</p>
</blockquote>
</article>
</section>
<section class="sutta" id="393" data-uid="dhp393">
<article>
<div class="hgroup">
<h1>393. Kuhakabrāhmaṇavatthu</h1>
</div>
<blockquote class="gatha">
<p><a class="sc" id="393.1"></a>
<a class="pts2" id="pts111"></a>
<a id="p_18Dh_422" class="ms"></a>
<a class="msdiv" id="msdiv_394"></a>
Kiṃ te jaṭāhi dummedha,<br>
kiṃ te ajinasāṭiyā;<br>
Abbhantaraṃ te gahanaṃ,<br>
bāhiraṃ parimajjasi.
</p>
</blockquote>
</article>
</section>
<section class="sutta" id="394" data-uid="dhp394">
<article>
<div class="hgroup">
<h1>394. Kisāgotamīvatthu</h1>
</div>
<blockquote class="gatha">
<p><a class="sc" id="394.1"></a>
<a id="p_18Dh_423" class="ms"></a>
<a class="msdiv" id="msdiv_395"></a>
Paṃsukūladharaṃ jantuṃ,<br>
kisaṃ dhamanisanthataṃ;<br>
Ekaṃ vanasmiṃ jhāyantaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="395" data-uid="dhp395">
<article>
<div class="hgroup">
<h1>395. Ekabrāhmaṇavatthu</h1>
</div>
<blockquote class="gatha">
<p><span class="cross" title="(gāthā 396--423) ^mn98#23 [Vāseṭṭhasutta]-1441 | ^snp3.9#462 [Vāseṭṭhasutta]-774" id="note245">^</span>
<a class="sc" id="395.1"></a>
<a class="pts1" id="pts57"></a>
<a id="p_18Dh_424" class="ms"></a>
<a class="msdiv" id="msdiv_396"></a>
Na cāhaṃ brāhmaṇaṃ brūmi,<br>
yonijaṃ mattisambhavaṃ;<br>
Bhovādi nāma so hoti,<br>
sace hoti sakiñcano;<br>
Akiñcanaṃ anādānaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="396" data-uid="dhp396">
<article>
<div class="hgroup">
<h1>396. Uggasenaseṭṭhiputtavatthu</h1>
</div>
<blockquote class="gatha">
<p><a class="sc" id="396.1"></a>
<a class="pts2" id="pts112"></a>
<a id="p_18Dh_425" class="ms"></a>
<a class="msdiv" id="msdiv_397"></a>
Sabbasaṃyojanaṃ chetvā,<br>
yo ve na paritassati;<br>
Saṅgātigaṃ visaṃyuttaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="397" data-uid="dhp397">
<article>
<div class="hgroup">
<h1>397. Dvebrāhmaṇavatthu</h1>
</div>
<blockquote class="gatha">
<p><a class="sc" id="397.1"></a>
<a id="p_18Dh_426" class="ms"></a>
<a class="msdiv" id="msdiv_398"></a>
Chetvā <span class="var" title="nandiṃ (si, pts1) | nandhiṃ (si, pts2)" id="note246">naddhiṃ</span> varattañca,<br>
<span class="var" title="sandāmaṃ (bj)" id="note247">sandānaṃ</span> sahanukkamaṃ;<br>
Ukkhittapalighaṃ buddhaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="398" data-uid="dhp398">
<article>
<div class="hgroup">
<h1>398. Akkosakabhāradvājavatthu</h1>
</div>
<blockquote class="gatha">
<p><a class="sc" id="398.1"></a>
<a id="p_18Dh_427" class="ms"></a>
<a class="msdiv" id="msdiv_399"></a>
Akkosaṃ vadhabandhañca,<br>
aduṭṭho yo titikkhati;<br>
Khantībalaṃ balānīkaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="399" data-uid="dhp399">
<article>
<div class="hgroup">
<h1>399. Sāriputtattheravatthu</h1>
</div>
<blockquote class="gatha">
<p><a class="sc" id="399.1"></a>
<a id="p_18Dh_428" class="ms"></a>
<a class="msdiv" id="msdiv_400"></a>
Akkodhanaṃ vatavantaṃ,<br>
sīlavantaṃ anussadaṃ;<br>
Dantaṃ antimasārīraṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="400" data-uid="dhp400">
<article>
<div class="hgroup">
<h1>400. Uppalavaṇṇāttherīvatthu</h1>
</div>
<blockquote class="gatha">
<p><a class="sc" id="400.1"></a>
<a class="pts2" id="pts113"></a>
<a id="p_18Dh_429" class="ms"></a>
<a class="msdiv" id="msdiv_401"></a>
Vāri pokkharapatteva,<br>
āraggeriva sāsapo;<br>
Yo na <span class="var" title="lippati (bj, pts1-2)" id="note248">limpati</span> kāmesu,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="401" data-uid="dhp401">
<article>
<div class="hgroup">
<h1>401. Aññatarabrāhmaṇavatthu</h1>
</div>
<blockquote class="gatha">
<p><a class="sc" id="401.1"></a>
<a id="p_18Dh_430" class="ms"></a>
<a class="msdiv" id="msdiv_402"></a>
Yo dukkhassa pajānāti,<br>
idheva khayamattano;<br>
Pannabhāraṃ visaṃyuttaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="402" data-uid="dhp402">
<article>
<div class="hgroup">
<h1>402. Khemābhikkhunīvatthu</h1>
</div>
<blockquote class="gatha">
<p><a class="sc" id="402.1"></a>
<a id="p_18Dh_431" class="ms"></a>
<a class="msdiv" id="msdiv_403"></a>
Gambhīrapaññaṃ medhāviṃ,<br>
maggāmaggassa kovidaṃ;<br>
Uttamatthamanuppattaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="403" data-uid="dhp403">
<article>
<div class="hgroup">
<h1>403. Pabbhāravāsitissattheravatthu</h1>
</div>
<blockquote class="gatha">
<p><span class="cross" title="^mn98#33 [Vāseṭṭhasutta] | ^snp3.9#470 [Vāseṭṭhasutta] | ^mi7.4.5#1 [Pabbataṅgapañha]" id="note249">^</span>
<a class="sc" id="403.1"></a>
<a class="pts1" id="pts58"></a>
<a id="p_18Dh_432" class="ms"></a>
<a class="msdiv" id="msdiv_404"></a>
Asaṃsaṭṭhaṃ gahaṭṭhehi,<br>
anāgārehi cūbhayaṃ;<br>
Anokasārimappicchaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="404" data-uid="dhp404">
<article>
<div class="hgroup">
<h1>404. Aññatarabhikkhuvatthu</h1>
</div>
<blockquote class="gatha">
<p><a class="sc" id="404.1"></a>
<a class="pts2" id="pts114"></a>
<a id="p_18Dh_433" class="ms"></a>
<a class="msdiv" id="msdiv_405"></a>
Nidhāya daṇḍaṃ bhūtesu,<br>
tasesu thāvaresu ca;<br>
Yo na hanti na ghāteti,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="405" data-uid="dhp405">
<article>
<div class="hgroup">
<h1>405. Sāmaṇerānaṃvatthu</h1>
</div>
<blockquote class="gatha">
<p><a class="sc" id="405.1"></a>
<a id="p_18Dh_434" class="ms"></a>
<a class="msdiv" id="msdiv_406"></a>
Aviruddhaṃ viruddhesu,<br>
attadaṇḍesu nibbutaṃ;<br>
Sādānesu anādānaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="406" data-uid="dhp406">
<article>
<div class="hgroup">
<h1>406. Mahāpanthakattheravatthu</h1>
</div>
<blockquote class="gatha">
<p><a class="sc" id="406.1"></a>
<a id="p_18Dh_435" class="ms"></a>
<a class="msdiv" id="msdiv_407"></a>
Yassa rāgo ca doso ca,<br>
māno makkho ca pātito;<br>
Sāsaporiva <span class="var" title="āragge (mr)" id="note250">āraggā</span>,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="407" data-uid="dhp407">
<article>
<div class="hgroup">
<h1>407. Pilindavacchattheravatthu</h1>
</div>
<blockquote class="gatha">
<p><a class="sc" id="407.1"></a>
<a id="p_18Dh_436" class="ms"></a>
<a class="msdiv" id="msdiv_408"></a>
Akakkasaṃ viññāpaniṃ,<br>
giraṃ saccamudīraye;<br>
Yāya nābhisaje <span class="var" title="kiñci (mr)" id="note251">kañci</span>,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="408" data-uid="dhp408">
<article>
<div class="hgroup">
<h1>408. Aññatarattheravatthu</h1>
</div>
<blockquote class="gatha">
<p><a class="sc" id="408.1"></a>
<a id="p_18Dh_437" class="ms"></a>
<a class="msdiv" id="msdiv_409"></a>
Yodha dīghaṃ va rassaṃ vā,<br>
aṇuṃ thūlaṃ subhāsubhaṃ;<br>
Loke adinnaṃ <span class="var" title="nādiyate (pts1) | nādeti (^mn98#44 [Vāseṭṭhasutta])" id="note252">nādiyati</span>,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="409" data-uid="dhp409">
<article>
<div class="hgroup">
<h1>409. Sāriputtattheravatthu</h1>
</div>
<blockquote class="gatha">
<p><a class="sc" id="409.1"></a>
<a class="pts2" id="pts115"></a>
<a id="p_18Dh_438" class="ms"></a>
<a class="msdiv" id="msdiv_410"></a>
Āsā yassa na vijjanti,<br>
asmiṃ loke paramhi ca;<br>
<span class="var" title="nirāsayaṃ (s1-3, pts1-2) | nirāsakaṃ (?)" id="note253">Nirāsāsaṃ</span> visaṃyuttaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="410" data-uid="dhp410">
<article>
<div class="hgroup">
<h1>410. Mahāmoggallānattheravatthu</h1>
</div>
<blockquote class="gatha">
<p><a class="sc" id="410.1"></a>
<a id="p_18Dh_439" class="ms"></a>
<a class="msdiv" id="msdiv_411"></a>
Yassālayā na vijjanti,<br>
aññāya akathaṅkathī;<br>
Amatogadhamanuppattaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="411" data-uid="dhp411">
<article>
<div class="hgroup">
<h1>411. Revatattheravatthu</h1>
</div>
<blockquote class="gatha">
<p><a class="sc" id="411.1"></a>
<a id="p_18Dh_440" class="ms"></a>
<a class="msdiv" id="msdiv_412"></a>
Yodha puññañca pāpañca,<br>
ubho saṅgamupaccagā;<br>
Asokaṃ virajaṃ suddhaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="412" data-uid="dhp412">
<article>
<div class="hgroup">
<h1>412. Candābhattheravatthu</h1>
</div>
<blockquote class="gatha">
<p><a class="sc" id="412.1"></a>
<a class="pts2" id="pts116"></a>
<a id="p_18Dh_441" class="ms"></a>
<a class="msdiv" id="msdiv_413"></a>
Candaṃva vimalaṃ suddhaṃ,<br>
vippasannamanāvilaṃ;<br>
Nandībhavaparikkhīṇaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="413" data-uid="dhp413">
<article>
<div class="hgroup">
<h1>413. Sīvalittheravatthu</h1>
</div>
<blockquote class="gatha">
<p><a class="sc" id="413.1"></a>
<a class="pts1" id="pts59"></a>
<a id="p_18Dh_442" class="ms"></a>
<a class="msdiv" id="msdiv_414"></a>
<span class="var" title="yo imaṃ (bj, s1-3, km, pts1-2)" id="note254">Yomaṃ</span> palipathaṃ duggaṃ,<br>
saṃsāraṃ mohamaccagā;<br>
Tiṇṇo <span class="var" title="pāragato (bj, s1-3, km, pts1-2)" id="note255">pāraṅgato</span> jhāyī,<br>
anejo akathaṃkathī;<br>
Anupādāya nibbuto,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="414" data-uid="dhp414">
<article>
<div class="hgroup">
<h1>414. Sundarasamuddattheravatthu</h1>
</div>
<blockquote class="gatha">
<p><a class="sc" id="414.1"></a>
<a id="p_18Dh_443" class="ms"></a>
<a class="msdiv" id="msdiv_415"></a>
Yodha kāme <span class="var" title="pahātvāna (bj) | pahatvāna (pts1-2)" id="note256">pahantvāna</span>,<br>
anāgāro paribbaje;<br>
Kāmabhavaparikkhīṇaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="415" data-uid="dhp415">
<article>
<div class="hgroup">
<h1>415. Jaṭilattheravatthu</h1>
</div>
<blockquote class="gatha">
<p><a class="sc" id="415.1"></a>
<a class="pts2" id="pts117"></a>
<a id="p_18Dh_444" class="ms"></a>
<a class="msdiv" id="msdiv_416"></a>
Yodha taṇhaṃ pahantvāna,<br>
anāgāro paribbaje;<br>
Taṇhābhavaparikkhīṇaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="416" data-uid="dhp416">
<article>
<div class="hgroup">
<h1>416. Jotikattheravatthu</h1>
</div>
<blockquote class="gatha">
<p><a class="sc" id="416.1"></a>
<a id="p_18Dh_445" class="ms"></a>
<a class="msdiv" id="msdiv_417"></a>
Yodha taṇhaṃ pahantvāna,<br>
anāgāro paribbaje;<br>
Taṇhābhavaparikkhīṇaṃ,<br>
<span class="var" title="idaṃ gāthādvayaṃ (416--417)" id="note257">tamahaṃ brūmi brāhmaṇaṃ</span>.
</p>
</blockquote>
</article>
</section>
<section class="sutta" id="417" data-uid="dhp417">
<article>
<div class="hgroup">
<h1>417. Naṭaputtakattheravatthu</h1>
</div>
<blockquote class="gatha">
<p><a class="sc" id="417.1"></a>
<a id="p_18Dh_446" class="ms"></a>
<a class="msdiv" id="msdiv_418"></a>
Hitvā mānusakaṃ yogaṃ,<br>
dibbaṃ yogaṃ upaccagā;<br>
Sabbayogavisaṃyuttaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="418" data-uid="dhp418">
<article>
<div class="hgroup">
<h1>418. Naṭaputtakattheravatthu</h1>
</div>
<blockquote class="gatha">
<p><a class="sc" id="418.1"></a>
<a id="p_18Dh_447" class="ms"></a>
<a class="msdiv" id="msdiv_419"></a>
Hitvā ratiñca aratiñca,<br>
sītibhūtaṃ nirūpadhiṃ;<br>
Sabbalokābhibhuṃ vīraṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="419" data-uid="dhp419">
<article>
<div class="hgroup">
<h1>419. Vaṅgīsattheravatthu</h1>
</div>
<blockquote class="gatha">
<p><a class="sc" id="419.1"></a>
<a class="pts2" id="pts118"></a>
<a id="p_18Dh_448" class="ms"></a>
<a class="msdiv" id="msdiv_420"></a>
Cutiṃ yo vedi sattānaṃ,<br>
upapattiñca sabbaso;<br>
Asattaṃ sugataṃ buddhaṃ,<br>
tamahaṃ brūmi brāhmaṇaṃ.
</p>
<p><a class="sc" id="419.2"></a>
<a id="p_18Dh_449" class="ms"></a>
<a class="msdiv" id="msdiv_421"></a>
Yassa gatiṃ na jānanti,<br>
devā gandhabbamānusā;<br>
Khīṇāsavaṃ arahantaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="420" data-uid="dhp420">
<article>
<div class="hgroup">
<h1>420. Dhammadinnāttherīvatthu</h1>
</div>
<blockquote class="gatha">
<p><a class="sc" id="420.1"></a>
<a id="p_18Dh_450" class="ms"></a>
<a class="msdiv" id="msdiv_422"></a>
Yassa pure ca pacchā ca,<br>
majjhe ca natthi kiñcanaṃ;<br>
Akiñcanaṃ anādānaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="421" data-uid="dhp421">
<article>
<div class="hgroup">
<h1>421. Aṅgulimālattheravatthu</h1>
</div>
<blockquote class="gatha">
<p><a class="sc" id="421.1"></a>
<a class="pts1" id="pts60"></a>
<a id="p_18Dh_451" class="ms"></a>
<a class="msdiv" id="msdiv_423"></a>
Usabhaṃ pavaraṃ vīraṃ,<br>
mahesiṃ vijitāvinaṃ;<br>
Anejaṃ <span class="var" title="nahātakaṃ (s1, km, pts1)" id="note258">nhātakaṃ</span> buddhaṃ,<br>
tamahaṃ brūmi brāhmaṇaṃ.
</p>
</blockquote>
</article>
</section>
<section class="sutta" id="422" data-uid="dhp422">
<article>
<div class="hgroup">
<h1>422. Devahitabrāhmaṇavatthu</h1>
</div>
<blockquote class="gatha">
<p><span class="cross" title="^mn91#63 [Brahmāyusutta], ^mn98#44 [Vāseṭṭhasutta] | ^it99#1 [Tevijjasutta] | ^snp3.9#489 [Vāseṭṭhasutta]" id="note259">^</span>
<a class="sc" id="422.1"></a>
<a id="p_18Dh_452" class="ms"></a>
<a class="msdiv" id="msdiv_424"></a>
Pubbenivāsaṃ yo vedi,<br>
saggāpāyañca passati;<br>
Atho jātikkhayaṃ patto,<br>
abhiññāvosito muni;<br>
Sabbavositavosānaṃ,<br>
tamahaṃ brūmi brāhmaṇaṃ.
</p>
</blockquote>
<p class="endsection">Brāhmaṇavaggo chabbīsatimo.</p>
<div class="var long-var" title=" etthantare pāṭho videsapotthakesu natthi, aṭṭhakathāsuyeva">
<p><a class="sc" id="422.2"></a>
<a id="p_18Dh_454" class="ms"></a>
Ettāvatā sabbapaṭhame yamakavagge cuddasa vatthūni, appamādavagge nava,
cittavagge nava, pupphavagge dvādasa, bālavagge pannarasa, paṇḍitavagge
ekādasa, arahantavagge dasa, sahassavagge cuddasa, pāpavagge dvādasa,
daṇḍavagge ekādasa, jarāvagge nava, attavagge dasa, lokavagge ekādasa,
buddhavagge <span class="var" title="aṭṭha (mr)" id="note261">nava</span>, sukhavagge aṭṭha, piyavagge nava, kodhavagge aṭṭha, malavagge
dvādasa, dhammaṭṭhavagge dasa, maggavagge dvādasa, pakiṇṇakavagge nava,
nirayavagge nava, nāgavagge aṭṭha, taṇhāvagge dvādasa, bhikkhuvagge dvādasa,
brāhmaṇavagge cattālīsāti pañcādhikāni tīṇi vatthusatāni.</p>
<blockquote class="gatha">
<p><a class="sc" id="422.3"></a>
<a id="p_18Dh_455" class="ms"></a>
Satevīsacatussatā,<br>
catusaccavibhāvinā;<br>
Satattayañca vatthūnaṃ,<br>
pañcādhikaṃ samuṭṭhitāti.
</p>
</blockquote>
<blockquote class="vagguddanagatha">
<p><a class="sc" id="422.4"></a>
<a class="pts2" id="pts119"></a>
<a id="p_18Dh_457" class="ms"></a>
Yamakappamādo cittaṃ,<br>
pupphaṃ bālena paṇḍito;<br>
Arahanto sahassañca,<br>
pāpaṃ daṇḍena te dasa.
</p>
<p><a class="sc" id="422.5"></a>
<a id="p_18Dh_458" class="ms"></a>
Jarā attā ca loko ca,<br>
buddho sukhaṃ piyena ca;<br>
Kodho malañca dhammaṭṭho,<br>
maggavaggena vīsati.
</p>
<p><a class="sc" id="422.6"></a>
<a id="p_18Dh_459" class="ms"></a>
Pakiṇṇaṃ nirayo nāgo,<br>
taṇhā bhikkhu ca brāhmaṇo;<br>
Ete chabbīsati vaggā,<br>
desitādiccabandhunā.
</p>
</blockquote>
<blockquote class="uddanagatha">
<p><a class="sc" id="422.7"></a>
<a id="p_18Dh_461" class="ms"></a>
Yamake vīsati gāthā,<br>
appamādamhi dvādasa;<br>
Ekādasa cittavagge,<br>
pupphavaggamhi soḷasa.
</p>
<p><a class="sc" id="422.8"></a>
<a id="p_18Dh_462" class="ms"></a>
Bāle ca soḷasa gāthā,<br>
paṇḍitamhi catuddasa;<br>
Arahante dasa gāthā,<br>
sahasse honti soḷasa.
</p>
<p><a class="sc" id="422.9"></a>
<a id="p_18Dh_463" class="ms"></a>
Terasa pāpavaggamhi,<br>
daṇḍamhi dasa satta ca;<br>
Ekādasa jarā vagge,<br>
attavaggamhi tā dasa.
</p>
<p><a class="sc" id="422.10"></a>
<a id="p_18Dh_464" class="ms"></a>
Dvādasa lokavaggamhi,<br>
buddhavaggamhi <span class="var" title="buddhe caṭṭhārasa bhave (bj) | soḷasa (s1-3, pts1-2)" id="note264">ṭhārasa</span>;<br>
Sukhe ca piyavagge ca,<br>
gāthāyo honti dvādasa.
</p>
<p><a class="sc" id="422.11"></a>
<a id="p_18Dh_465" class="ms"></a>
Cuddasa kodhavaggamhi,<br>
malavaggekavīsati;<br>
Sattarasa ca dhammaṭṭhe,<br>
maggavagge sattarasa.
</p>
<p><a class="sc" id="422.12"></a>
<a id="p_18Dh_466" class="ms"></a>
Pakiṇṇe soḷasa gāthā,<br>
niraye nāge ca cuddasa;<br>
Chabbīsa taṇhāvaggamhi,<br>
tevīsa bhikkhuvaggikā.
</p>
<p><a class="sc" id="422.13"></a>
<a id="p_18Dh_467" class="ms"></a>
Ekatālīsagāthāyo,<br>
brāhmaṇe vaggamuttame;<br>
Gāthāsatāni cattāri,<br>
tevīsa ca punāpare;<br>
Dhammapade nipātamhi,<br>
desitādiccabandhunāti.
</p>
</blockquote>
<p class="endbook">Dhammapadapāḷi samattā.</p>
</div></article>
</section>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Brāhmaṇavagga</span>
<span class="hidden">Pasādabahulabrāhmaṇavatthu</span>
</div>
</section>
<a class="previous" href="/pi/dhp360-382">◀ Dhammapada  360–​382</a><a class="top" href="#"> ▲ TOP</a>
</div>
</body>
</html>