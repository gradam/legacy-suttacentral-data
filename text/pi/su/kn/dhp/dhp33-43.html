<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
<div id="menu">
<ul>
<li><a href="#dhp33">33. Meghiyattheravatthu</a></li>
<li><a href="#dhp34">34. Aññatarabhikkhuvatthu</a></li>
<li><a href="#dhp35">35. Aññataraukkaṇṭhitabhikkhuvatthu</a></li>
<li><a href="#dhp36">36. Saṅgharakkhitabhāgineyyattheravatthu</a></li>
<li><a href="#dhp37">37. Cittahatthattheravatthu</a></li>
<li><a href="#dhp38">38. Pañcasatabhikkhuvatthu</a></li>
<li><a href="#dhp39">39. Pūtigattatissattheravatthu</a></li>
<li><a href="#dhp40">40. Nandagopālakavatthu</a></li>
<li><a href="#dhp41">41. Soreyyavatthu</a></li>
</ul>
</div>
</div>
<section id="vagga">
<section class="sutta" id="33" data-uid="dhp33">
<article>
<div class="hgroup">
<p class="division">Dhammapada 33–​43.</p>
<p>Cittavagga</p>
<h1>33. Meghiyattheravatthu</h1>
</div>
<blockquote class="gatha">
<p><a class="sc" id="33.1"></a>
<a class="pts2" id="pts10"></a>
<a id="p_18Dh_36" class="ms"></a>
<a class="msdiv" id="msdiv_33"></a>
Phandanaṃ capalaṃ cittaṃ,<br>
<span class="var" title="durakkhaṃ (bj, s1-3)" id="note23">dūrakkhaṃ</span> dunnivārayaṃ;<br>
Ujuṃ karoti medhāvī,<br>
usukārova tejanaṃ.
</p>
<p><a class="sc" id="33.2"></a>
<a id="p_18Dh_37" class="ms"></a>
<a class="msdiv" id="msdiv_34"></a>
Vārijova thale khitto,<br>
okamokataubbhato;<br>
Pariphandatidaṃ cittaṃ,<br>
māradheyyaṃ pahātave.
</p>
</blockquote>
</article>
</section>
<section class="sutta" id="34" data-uid="dhp34">
<article>
<div class="hgroup">
<h1>34. Aññatarabhikkhuvatthu</h1>
</div>
<blockquote class="gatha">
<p><a class="sc" id="34.1"></a>
<a id="p_18Dh_38" class="ms"></a>
<a class="msdiv" id="msdiv_35"></a>
Dunniggahassa lahuno,<br>
yatthakāmanipātino;<br>
Cittassa damatho sādhu,<br>
cittaṃ dantaṃ sukhāvahaṃ.
</p>
</blockquote>
</article>
</section>
<section class="sutta" id="35" data-uid="dhp35">
<article>
<div class="hgroup">
<h1>35. Aññataraukkaṇṭhitabhikkhuvatthu</h1>
</div>
<blockquote class="gatha">
<p><a class="sc" id="35.1"></a>
<a class="pts1" id="pts6"></a>
<a id="p_18Dh_39" class="ms"></a>
<a class="msdiv" id="msdiv_36"></a>
Sududdasaṃ sunipuṇaṃ,<br>
yatthakāmanipātinaṃ;<br>
Cittaṃ rakkhetha medhāvī,<br>
cittaṃ guttaṃ sukhāvahaṃ.
</p>
</blockquote>
</article>
</section>
<section class="sutta" id="36" data-uid="dhp36">
<article>
<div class="hgroup">
<h1>36. Saṅgharakkhitabhāgineyyattheravatthu</h1>
</div>
<blockquote class="gatha">
<p><a class="sc" id="36.1"></a>
<a class="pts2" id="pts11"></a>
<a id="p_18Dh_40" class="ms"></a>
<a class="msdiv" id="msdiv_37"></a>
Dūraṅgamaṃ <span class="var" title="ekacāraṃ (mr)" id="note24">ekacaraṃ</span>,<br>
asarīraṃ guhāsayaṃ;<br>
Ye cittaṃ saṃyamissanti,<br>
mokkhanti mārabandhanā.
</p>
</blockquote>
</article>
</section>
<section class="sutta" id="37" data-uid="dhp37">
<article>
<div class="hgroup">
<h1>37. Cittahatthattheravatthu</h1>
</div>
<blockquote class="gatha">
<p><a class="sc" id="37.1"></a>
<a id="p_18Dh_41" class="ms"></a>
<a class="msdiv" id="msdiv_38"></a>
Anavaṭṭhitacittassa,<br>
saddhammaṃ avijānato;<br>
Pariplavapasādassa,<br>
paññā na paripūrati.
</p>
<p><a class="sc" id="37.2"></a>
<a id="p_18Dh_42" class="ms"></a>
<a class="msdiv" id="msdiv_39"></a>
Anavassutacittassa,<br>
ananvāhatacetaso;<br>
Puññapāpapahīnassa,<br>
natthi jāgarato bhayaṃ.
</p>
</blockquote>
</article>
</section>
<section class="sutta" id="38" data-uid="dhp38">
<article>
<div class="hgroup">
<h1>38. Pañcasatabhikkhuvatthu</h1>
</div>
<blockquote class="gatha">
<p><span class="cross" title="^pe1#108 [Ariyasaccappakāsanapaṭhamabhūmi]" id="note25">^</span>
<a class="sc" id="38.1"></a>
<a id="p_18Dh_43" class="ms"></a>
<a class="msdiv" id="msdiv_40"></a>
Kumbhūpamaṃ kāyamimaṃ viditvā,<br>
Nagarūpamaṃ cittamidaṃ ṭhapetvā;<br>
Yodhetha māraṃ paññāvudhena,<br>
Jitañca rakkhe anivesano siyā.
</p>
</blockquote>
</article>
</section>
<section class="sutta" id="39" data-uid="dhp39">
<article>
<div class="hgroup">
<h1>39. Pūtigattatissattheravatthu</h1>
</div>
<blockquote class="gatha">
<p><a class="sc" id="39.1"></a>
<a class="pts2" id="pts12"></a>
<a id="p_18Dh_44" class="ms"></a>
<a class="msdiv" id="msdiv_41"></a>
Aciraṃ vatayaṃ kāyo,<br>
pathaviṃ adhisessati;<br>
Chuddho apetaviññāṇo,<br>
niratthaṃva kaliṅgaraṃ.
</p>
</blockquote>
</article>
</section>
<section class="sutta" id="40" data-uid="dhp40">
<article>
<div class="hgroup">
<h1>40. Nandagopālakavatthu</h1>
</div>
<blockquote class="gatha">
<p><a class="sc" id="40.1"></a>
<a id="p_18Dh_45" class="ms"></a>
<a class="msdiv" id="msdiv_42"></a>
Diso disaṃ yaṃ taṃ kayirā,<br>
verī vā pana verinaṃ;<br>
Micchāpaṇihitaṃ cittaṃ,<br>
<span class="var" title="pāpiyaṃ (?)" id="note26">pāpiyo</span> naṃ tato kare.
</p>
</blockquote>
</article>
</section>
<section class="sutta" id="41" data-uid="dhp41">
<article>
<div class="hgroup">
<h1>41. Soreyyavatthu</h1>
</div>
<blockquote class="gatha">
<p><a class="sc" id="41.1"></a>
<a id="p_18Dh_46" class="ms"></a>
<a class="msdiv" id="msdiv_43"></a>
Na taṃ mātā pitā kayirā,<br>
aññe vāpi ca ñātakā;<br>
Sammāpaṇihitaṃ cittaṃ,<br>
seyyaso naṃ tato kare.
</p>
</blockquote>
<p class="endsection">Cittavaggo tatiyo.</p>
</article>
</section>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cittavagga</span>
<span class="hidden">Meghiyattheravatthu</span>
</div>
</section>
<a class="previous" href="/pi/dhp21-32">◀ Dhammapada  21–​32</a><a class="top" href="#"> ▲ TOP </a><a class="next" href="/pi/dhp44-59">Dhammapada  44–​59 ▶</a>
</div>
</body>
</html>