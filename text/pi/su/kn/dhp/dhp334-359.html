<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section id="vagga">
<section class="sutta" id="334" data-uid="dhp334">
<article>
<div class="hgroup">
<p class="division">Dhammapada 334–​359.</p>
<p>Taṇhāvagga</p>
<h1>334. Kapilamacchavatthu</h1>
</div>
<blockquote class="gatha">
<p><a class="sc" id="334.1"></a>
<a class="pts2" id="pts94"></a>
<a id="p_18Dh_360" class="ms"></a>
<a class="msdiv" id="msdiv_334"></a>
Manujassa pamattacārino,<br>
Taṇhā vaḍḍhati māluvā viya;<br>
So <span class="var" title="plavati (bj) | palavatī (s1-3, pts1-2) | palavetī (mr) | uplavatī (?)" id="note208">plavatī</span> hurā huraṃ,<br>
Phalamicchaṃva vanasmi vānaro.
</p>
<p><a class="sc" id="334.2"></a>
<a id="p_18Dh_361" class="ms"></a>
<a class="msdiv" id="msdiv_335"></a>
Yaṃ esā sahate jammī,<br>
taṇhā loke visattikā;<br>
Sokā tassa pavaḍḍhanti,<br>
<span class="var" title="abhivaṭṭaṃva (si, pts1) | abhivaḍḍhaṃva (s1-3) | abhivuḍḍhaṃva (mr)" id="note209">abhivaṭṭhaṃva</span> bīraṇaṃ.
</p>
<p><a class="sc" id="334.3"></a>
<a id="p_18Dh_362" class="ms"></a>
<a class="msdiv" id="msdiv_336"></a>
Yo cetaṃ sahate jammiṃ,<br>
taṇhaṃ loke duraccayaṃ;<br>
Sokā tamhā papatanti,<br>
udabinduva pokkharā.
</p>
<p><a class="sc" id="334.4"></a>
<a id="p_18Dh_363" class="ms"></a>
<a class="msdiv" id="msdiv_337"></a>
Taṃ vo vadāmi bhaddaṃ vo,<br>
yāvantettha samāgatā;<br>
Taṇhāya mūlaṃ khaṇatha,<br>
usīratthova bīraṇaṃ;<br>
Mā vo naḷaṃva sotova,<br>
māro bhañji punappunaṃ.
</p>
</blockquote>
</article>
</section>
<section class="sutta" id="335" data-uid="dhp335">
<article>
<div class="hgroup">
<h1>335. Sūkarapotikāvatthu</h1>
</div>
<blockquote class="gatha">
<p><span class="cross" title="^ne4#190 [Vibhaṅga/ Āvaṭṭahāravibhaṅga]" id="note210">^</span>
<a class="sc" id="335.1"></a>
<a class="pts1" id="pts49"></a>
<a class="pts2" id="pts95"></a>
<a id="p_18Dh_364" class="ms"></a>
<a class="msdiv" id="msdiv_338"></a>
Yathāpi mūle anupaddave daḷhe,<br>
Chinnopi rukkho punareva rūhati;<br>
Evampi taṇhānusaye anūhate,<br>
Nibbattatī dukkhamidaṃ punappunaṃ.
</p>
<p><a class="sc" id="335.2"></a>
<a id="p_18Dh_365" class="ms"></a>
<a class="msdiv" id="msdiv_339"></a>
Yassa chattiṃsati sotā,<br>
manāpasavanā bhusā;<br>
<span class="var" title="vāhā vahanti (bj, s1, pts1-2)" id="note211">Mahāvahanti</span> duddiṭṭhiṃ,<br>
saṅkappā rāganissitā.
</p>
<p><a class="sc" id="335.3"></a>
<a id="p_18Dh_366" class="ms"></a>
<a class="msdiv" id="msdiv_340"></a>
Savanti sabbadhi sotā,<br>
latā <span class="var" title="ubbhijja (bj, s1-3, km, pts1-2)" id="note212">uppajja</span> tiṭṭhati;<br>
Tañca disvā lataṃ jātaṃ,<br>
mūlaṃ paññāya chindatha.
</p>
<p><a class="sc" id="335.4"></a>
<a class="pts2" id="pts96"></a>
<a id="p_18Dh_367" class="ms"></a>
<a class="msdiv" id="msdiv_341"></a>
Saritāni sinehitāni ca,<br>
Somanassāni bhavanti jantuno;<br>
Te sātasitā sukhesino,<br>
Te ve jātijarūpagā narā.
</p>
<p><a class="sc" id="335.5"></a>
<a id="p_18Dh_368" class="ms"></a>
<a class="msdiv" id="msdiv_342"></a>
Tasiṇāya purakkhatā pajā,<br>
Parisappanti sasova <span class="var" title="bādhito (bahūsu)" id="note213">bandhito</span>;<br>
Saṃyojanasaṅgasattakā,<br>
Dukkhamupenti punappunaṃ cirāya.
</p>
<p><a class="sc" id="335.6"></a>
<a id="p_18Dh_369" class="ms"></a>
<a class="msdiv" id="msdiv_343"></a>
Tasiṇāya purakkhatā pajā,<br>
Parisappanti sasova bandhito;<br>
Tasmā tasiṇaṃ vinodaye,<br>
<span class="var" title="bhikkhu ākaṅkhī (bj) | bhikkhu ākaṅkhaṃ (s1-3) | bhikkhu ākaṃkha (pts1-2)" id="note214">Ākaṅkhanta</span> virāgamattano.
</p>
</blockquote>
</article>
</section>
<section class="sutta" id="336" data-uid="dhp336">
<article>
<div class="hgroup">
<h1>336. Vibbhantabhikkhuvatthu</h1>
</div>
<blockquote class="gatha">
<p><a class="sc" id="336.1"></a>
<a id="p_18Dh_370" class="ms"></a>
<a class="msdiv" id="msdiv_344"></a>
Yo nibbanatho vanādhimutto,<br>
Vanamutto vanameva dhāvati;<br>
Taṃ puggalametha passatha,<br>
Mutto bandhanameva dhāvati.
</p>
</blockquote>
</article>
</section>
<section class="sutta" id="337" data-uid="dhp337">
<article>
<div class="hgroup">
<h1>337. Bandhanāgāravatthu</h1>
</div>
<blockquote class="gatha">
<p><span class="cross" title="^sn3.10#1 [10. Bandhanasutta] | ^ja201#1 [Bandhanāgārajātaka]-503 | ^ne4#152 [Vibhaṅga/ Catubyūhahāravibhaṅga], ^ne6#265 [Sāsanapaṭṭhāna] | ^pe2#15 [Sāsanapaṭṭhānadutiyabhūmi]" id="note215">^</span>
<a class="sc" id="337.1"></a>
<a class="pts1" id="pts50"></a>
<a class="pts2" id="pts97"></a>
<a id="p_18Dh_371" class="ms"></a>
<a class="msdiv" id="msdiv_345"></a>
Na taṃ daḷhaṃ bandhanamāhu dhīrā,<br>
Yadāyasaṃ <span class="var" title="dārujaṃ babbajañca (bj, pts1) | dārujaṃ pabbajañca (s1-3, pts2)" id="note216">dārujapabbajañca</span>;<br>
Sārattarattā maṇikuṇḍalesu,<br>
Puttesu dāresu ca yā apekkhā.
</p>
<p><a class="sc" id="337.2"></a>
<a id="p_18Dh_372" class="ms"></a>
<a class="msdiv" id="msdiv_346"></a>
Etaṃ daḷhaṃ bandhanamāhu dhīrā,<br>
Ohārinaṃ sithilaṃ duppamuñcaṃ;<br>
Etampi chetvāna paribbajanti,<br>
Anapekkhino kāmasukhaṃ pahāya.
</p>
</blockquote>
</article>
</section>
<section class="sutta" id="338" data-uid="dhp338">
<article>
<div class="hgroup">
<h1>338. Khemātherīvatthu</h1>
</div>
<blockquote class="gatha">
<p><a class="sc" id="338.1"></a>
<a id="p_18Dh_373" class="ms"></a>
<a class="msdiv" id="msdiv_347"></a>
Ye rāgarattānupatanti sotaṃ,<br>
Sayaṅkataṃ makkaṭakova jālaṃ;<br>
Etampi chetvāna vajanti dhīrā,<br>
Anapekkhino sabbadukkhaṃ pahāya.
</p>
</blockquote>
</article>
</section>
<section class="sutta" id="339" data-uid="dhp339">
<article>
<div class="hgroup">
<h1>339. Uggasenavatthu</h1>
</div>
<blockquote class="gatha">
<p><a class="sc" id="339.1"></a>
<a class="pts2" id="pts98"></a>
<a id="p_18Dh_374" class="ms"></a>
<a class="msdiv" id="msdiv_348"></a>
Muñca pure muñca pacchato,<br>
Majjhe muñca bhavassa pāragū;<br>
Sabbattha vimuttamānaso,<br>
Na punaṃ jātijaraṃ upehisi.
</p>
</blockquote>
</article>
</section>
<section class="sutta" id="340" data-uid="dhp340">
<article>
<div class="hgroup">
<h1>340. Cūḷadhanuggahapaṇḍitavatthu</h1>
</div>
<blockquote class="gatha">
<p><span class="cross" title="^pe3#1 [Suttādhiṭṭhānatatiyabhūmi]" id="note217">^</span>
<a class="sc" id="340.1"></a>
<a id="p_18Dh_375" class="ms"></a>
<a class="msdiv" id="msdiv_349"></a>
Vitakkamathitassa jantuno,<br>
Tibbarāgassa subhānupassino;<br>
Bhiyyo taṇhā pavaḍḍhati,<br>
<span class="var" title="esa gāḷhaṃ (mr)" id="note218">Esa kho daḷhaṃ</span> karoti bandhanaṃ.
</p>
<p><span class="cross" title="^mi7.4.10#1 [Cakkavattiṅgapañha]" id="note219">^</span>
<a class="sc" id="340.2"></a>
<a id="p_18Dh_376" class="ms"></a>
<a class="msdiv" id="msdiv_350"></a>
<span class="var" title="vitakkūpasameva (mr)" id="note220">Vitakkūpasame ca</span> yo rato,<br>
Asubhaṃ bhāvayate sadā sato;<br>
<span class="var" title="eso (?)" id="note221">Esa</span> kho byanti kāhiti,<br>
<span class="var" title="eso (?)" id="note222">Esa</span> checchati mārabandhanaṃ.
</p>
</blockquote>
</article>
</section>
<section class="sutta" id="341" data-uid="dhp341">
<article>
<div class="hgroup">
<h1>341. Māravatthu</h1>
</div>
<blockquote class="gatha">
<p><a class="sc" id="341.1"></a>
<a class="pts1" id="pts51"></a>
<a class="pts2" id="pts99"></a>
<a id="p_18Dh_377" class="ms"></a>
<a class="msdiv" id="msdiv_351"></a>
Niṭṭhaṅgato asantāsī,<br>
vītataṇho anaṅgaṇo;<br>
Acchindi bhavasallāni,<br>
antimoyaṃ samussayo.
</p>
<p><a class="sc" id="341.2"></a>
<a id="p_18Dh_378" class="ms"></a>
<a class="msdiv" id="msdiv_352"></a>
Vītataṇho anādāno,<br>
Niruttipadakovido;<br>
Akkharānaṃ sannipātaṃ,<br>
Jaññā pubbāparāni ca;<br>
Sa ve “antimasārīro,<br>
Mahāpañño mahāpuriso”ti vuccati.
</p>
</blockquote>
</article>
</section>
<section class="sutta" id="342" data-uid="dhp342">
<article>
<div class="hgroup">
<h1>342. Upakājīvakavatthu</h1>
</div>
<blockquote class="gatha">
<p><span class="cross" title="^pi-tv-kd1#56 [Mahākhandhaka/ Pañcavaggiyakathā] | ^mn26#47 [Pāsarāsisutta] | ^mn85#49 [Bodhirājakumārasutta] | ^kv1.4#118 [Catutthavagga/ Niyāmokkantikathā]" id="note223">^</span>
<a class="sc" id="342.1"></a>
<a id="p_18Dh_379" class="ms"></a>
<a class="msdiv" id="msdiv_353"></a>
Sabbābhibhū sabbavidūhamasmi,<br>
Sabbesu dhammesu anūpalitto;<br>
Sabbañjaho taṇhakkhaye vimutto,<br>
Sayaṃ abhiññāya kamuddiseyyaṃ.
</p>
</blockquote>
</article>
</section>
<section class="sutta" id="343" data-uid="dhp343">
<article>
<div class="hgroup">
<h1>343. Sakkapañhavatthu</h1>
</div>
<blockquote class="gatha">
<p><a class="sc" id="343.1"></a>
<a id="p_18Dh_380" class="ms"></a>
<a class="msdiv" id="msdiv_354"></a>
Sabbadānaṃ dhammadānaṃ jināti,<br>
Sabbarasaṃ dhammaraso jināti;<br>
Sabbaratiṃ dhammarati jināti,<br>
Taṇhakkhayo sabbadukkhaṃ jināti.
</p>
</blockquote>
</article>
</section>
<section class="sutta" id="344" data-uid="dhp344">
<article>
<div class="hgroup">
<h1>344. Aputtakaseṭṭhivatthu</h1>
</div>
<blockquote class="gatha">
<p><a class="sc" id="344.1"></a>
<a class="pts2" id="pts100"></a>
<a id="p_18Dh_381" class="ms"></a>
<a class="msdiv" id="msdiv_355"></a>
Hananti bhogā dummedhaṃ,<br>
no ca pāragavesino;<br>
Bhogataṇhāya dummedho,<br>
hanti aññeva attanaṃ.
</p>
</blockquote>
</article>
</section>
<section class="sutta" id="345" data-uid="dhp345">
<article>
<div class="hgroup">
<h1>345. Aṅkuravatthu</h1>
</div>
<blockquote class="gatha">
<p><a class="sc" id="345.1"></a>
<a id="p_18Dh_382" class="ms"></a>
<a class="msdiv" id="msdiv_356"></a>
Tiṇadosāni khettāni,<br>
rāgadosā ayaṃ pajā;<br>
Tasmā hi vītarāgesu,<br>
dinnaṃ hoti mahapphalaṃ.
</p>
<p><a class="sc" id="345.2"></a>
<a id="p_18Dh_383" class="ms"></a>
<a class="msdiv" id="msdiv_357"></a>
Tiṇadosāni khettāni,<br>
dosadosā ayaṃ pajā;<br>
Tasmā hi vītadosesu,<br>
dinnaṃ hoti mahapphalaṃ.
</p>
<p><a class="sc" id="345.3"></a>
<a id="p_18Dh_384" class="ms"></a>
<a class="msdiv" id="msdiv_358"></a>
Tiṇadosāni khettāni,<br>
mohadosā ayaṃ pajā;<br>
Tasmā hi vītamohesu,<br>
dinnaṃ hoti mahapphalaṃ.
</p>
<p><q class="open" id="note224" title=" katthaci potthake dissati-- tiṇadosāni khettāni,">
<a class="sc" id="345.4"></a>
<a class="pts1" id="pts52"></a>
<a id="p_18Dh_385" class="ms"></a>
<a class="msdiv" id="msdiv_359"></a>
Tiṇadosāni khettāni,<br>
icchādosā ayaṃ pajā;<br>
Tasmā hi vigaticchesu,<br>
dinnaṃ hoti mahapphalaṃ</q>.
</p>
</blockquote>
<p class="endsection">Taṇhāvaggo catuvīsatimo.</p>
</article>
</section>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Taṇhāvagga</span>
<span class="hidden">Kapilamacchavatthu</span>
</div>
</section>
<a class="previous" href="/pi/dhp320-333">◀ Dhammapada  320–​333</a><a class="top" href="#"> ▲ TOP </a><a class="next" href="/pi/dhp360-382">Dhammapada  360–​382 ▶</a>
</div>
</body>
</html>