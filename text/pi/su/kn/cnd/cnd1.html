<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="cnd1">
<article>
<div class="hgroup">
<p class="division">Cūḷaniddesa</p>
<p>Pārāyanavaggagāthā</p>
<h1>1 Vatthugāthā</h1>
</div>
<p class="namo">
<a class="sc" id="1"></a>
<a class="ms" id="p_25Cn_1"></a>
Namo tassa Bhagavato Arahato Sammāsambuddhassa.</p>
<blockquote class="gatha">
<p>
<a class="sc" id="2"></a>
<a class="ms" id="p_25Cn_2"></a>
<a class="msdiv" id="msdiv1"></a>
Kosalānaṃ purā rammā,<br>
agamā dakkhiṇāpathaṃ;<br>
Ākiñcaññaṃ patthayāno,<br>
brāhmaṇo mantapāragū.<br></p>
<p>
<a class="sc" id="3"></a>
<a class="ms" id="p_25Cn_3"></a>
<a class="msdiv" id="msdiv2"></a>
So assakassa visaye,<br>
maḷakassa samāsane;<br>
Vasi godhāvarīkūle,<br>
uñchena ca phalena ca.<br></p>
<p>
<a class="sc" id="4"></a>
<a class="ms" id="p_25Cn_4"></a>
<a class="msdiv" id="msdiv3"></a>
Tasseva upanissāya,<br>
gāmo ca vipulo ahu;<br>
Tato jātena āyena,<br>
mahāyaññamakappayi.<br></p>
<p>
<a class="sc" id="5"></a>
<a class="ms" id="p_25Cn_5"></a>
<a class="msdiv" id="msdiv4"></a>
Mahāyaññaṃ yajitvāna,<br>
puna pāvisi assamaṃ;<br>
Tasmiṃ paṭipaviṭṭhamhi,<br>
añño āgañchi brāhmaṇo.<br></p>
<p>
<a class="sc" id="6"></a>
<a class="ms" id="p_25Cn_6"></a>
<a class="msdiv" id="msdiv5"></a>
Ugghaṭṭapādo tasito,<br>
paṅkadanto rajassiro;<br>
So ca naṃ upasaṅkamma,<br>
satāni pañca yācati.<br></p>
<p>
<a class="sc" id="7"></a>
<a class="ms" id="p_25Cn_7"></a>
<a class="msdiv" id="msdiv6"></a>
Tamenaṃ bāvarī disvā,<br>
āsanena nimantayi;<br>
Sukhañca kusalaṃ pucchi,<br>
idaṃ vacanamabravi.<br></p>
<p>
<a class="sc" id="8"></a>
<a class="ms" id="p_25Cn_8"></a>
<a class="msdiv" id="msdiv7"></a>
“Yaṃ kho mama deyyadhammaṃ,<br>
Sabbaṃ visajjitaṃ mayā;<br>
Anujānāhi me brahme,<br>
Natthi pañcasatāni me”.<br></p>
<p>
<a class="sc" id="9"></a>
<a class="ms" id="p_25Cn_9"></a>
<a class="msdiv" id="msdiv8"></a>
“Sace me yācamānassa,<br>
bhavaṃ nānupadassati;<br>
Sattame divase tuyhaṃ,<br>
muddhā phalatu sattadhā”.<br></p>
<p>
<a class="sc" id="10"></a>
<a class="ms" id="p_25Cn_10"></a>
<a class="msdiv" id="msdiv9"></a>
Abhisaṅkharitvā kuhako,<br>
bheravaṃ so akittayi;<br>
Tassa taṃ vacanaṃ sutvā,<br>
bāvarī dukkhito ahu.<br></p>
<p>
<a class="sc" id="11"></a>
<a class="ms" id="p_25Cn_11"></a>
<a class="msdiv" id="msdiv10"></a>
Ussussati anāhāro,<br>
sokasallasamappito;<br>
Athopi evaṃ cittassa,<br>
jhāne na ramatī mano.<br></p>
<p>
<a class="sc" id="12"></a>
<a class="ms" id="p_25Cn_12"></a>
<a class="msdiv" id="msdiv11"></a>
Utrastaṃ dukkhitaṃ disvā,<br>
devatā atthakāminī;<br>
Bāvariṃ upasaṅkamma,<br>
idaṃ vacanamabravi.<br></p>
<p>
<a class="sc" id="13"></a>
<a class="ms" id="p_25Cn_13"></a>
<a class="msdiv" id="msdiv12"></a>
“Na so muddhaṃ pajānāti,<br>
kuhako so dhanatthiko;<br>
Muddhani muddhapāte vā,<br>
ñāṇaṃ tassa na vijjati”.<br></p>
<p>
<a class="sc" id="14"></a>
<a class="ms" id="p_25Cn_14"></a>
<a class="msdiv" id="msdiv13"></a>
“Bhotī carahi jānāti,<br>
Taṃ me akkhāhi pucchitā;<br>
Muddhaṃ muddhādhipātañca,<br>
Taṃ suṇoma vaco tava”.<br></p>
<p>
<a class="sc" id="15"></a>
<a class="ms" id="p_25Cn_15"></a>
<a class="msdiv" id="msdiv14"></a>
“Ahampetaṃ na jānāmi,<br>
ñāṇaṃ mettha na vijjati;<br>
Muddhani muddhādhipāte ca,<br>
jinānaṃ hettha dassanaṃ”.<br></p>
<p>
<a class="sc" id="16"></a>
<a class="ms" id="p_25Cn_16"></a>
<a class="msdiv" id="msdiv15"></a>
“Atha ko carahi jānāti,<br>
asmiṃ pathavimaṇḍale;<br>
Muddhaṃ muddhādhipātañca,<br>
taṃ me akkhāhi devate”.<br></p>
<p>
<a class="sc" id="17"></a>
<a class="ms" id="p_25Cn_17"></a>
<a class="msdiv" id="msdiv16"></a>
“Purā kapilavatthumhā,<br>
nikkhanto lokanāyako;<br>
Apacco okkākarājassa,<br>
sakyaputto pabhaṅkaro.<br></p>
<p>
<a class="sc" id="18"></a>
<a class="ms" id="p_25Cn_18"></a>
<a class="msdiv" id="msdiv17"></a>
So hi brāhmaṇa sambuddho,<br>
sabbadhammāna pāragū;<br>
Sabbābhiññābalappatto,<br>
sabbadhammesu cakkhumā;<br>
Sabbakammakkhayaṃ patto,<br>
vimutto upadhikkhaye.<br></p>
<p>
<a class="sc" id="19"></a>
<a class="ms" id="p_25Cn_19"></a>
<a class="msdiv" id="msdiv18"></a>
Buddho so bhagavā loke,<br>
dhammaṃ deseti cakkhumā;<br>
Taṃ tvaṃ gantvāna pucchassu,<br>
so te taṃ byākarissati”.<br></p>
<p>
<a class="sc" id="20"></a>
<a class="ms" id="p_25Cn_20"></a>
<a class="msdiv" id="msdiv19"></a>
Sambuddhoti vaco sutvā,<br>
udaggo bāvarī ahu;<br>
Sokassa tanuko āsi,<br>
pītiñca vipulaṃ labhi.<br></p>
<p>
<a class="sc" id="21"></a>
<a class="ms" id="p_25Cn_21"></a>
<a class="msdiv" id="msdiv20"></a>
So bāvarī attamano udaggo,<br>
Taṃ devataṃ pucchati vedajāto;<br>
“Katamamhi gāme nigamamhi vā pana,<br>
Katamamhi vā janapade lokanātho;<br>
Yattha gantvāna passemu,<br>
Sambuddhaṃ dvipaduttamaṃ”.<br></p>
<p>
<a class="sc" id="22"></a>
<a class="ms" id="p_25Cn_22"></a>
<a class="msdiv" id="msdiv21"></a>
“Sāvatthiyaṃ kosalamandire jino,<br>
Pahūtapañño varabhūrimedhaso;<br>
So sakyaputto vidhuro anāsavo,<br>
Muddhādhipātassa vidū narāsabho”.<br></p>
<p>
<a class="sc" id="23"></a>
<a class="ms" id="p_25Cn_23"></a>
<a class="msdiv" id="msdiv22"></a>
Tato āmantayī sisse,<br>
brāhmaṇe mantapāragū;<br>
“Etha māṇavā akkhissaṃ,<br>
suṇātha vacanaṃ mama.<br></p>
<p>
<a class="sc" id="24"></a>
<a class="ms" id="p_25Cn_24"></a>
<a class="msdiv" id="msdiv23"></a>
Yasseso dullabho loke,<br>
pātubhāvo abhiṇhaso;<br>
Svājja lokamhi uppanno,<br>
sambuddho iti vissuto;<br>
Khippaṃ gantvāna sāvatthiṃ,<br>
passavho dvipaduttamaṃ”.<br></p>
<p>
<a class="sc" id="25"></a>
<a class="ms" id="p_25Cn_25"></a>
<a class="msdiv" id="msdiv24"></a>
“Kathaṃ carahi jānemu,<br>
disvā buddhoti brāhmaṇa;<br>
Ajānataṃ no pabrūhi,<br>
yathā jānemu taṃ mayaṃ”.<br></p>
<p>
<a class="sc" id="26"></a>
<a class="ms" id="p_25Cn_26"></a>
<a class="msdiv" id="msdiv25"></a>
“Āgatāni hi mantesu,<br>
mahāpurisalakkhaṇā;<br>
Dvattiṃsāni ca byākkhātā,<br>
samattā anupubbaso.<br></p>
<p>
<a class="sc" id="27"></a>
<a class="ms" id="p_25Cn_27"></a>
<a class="msdiv" id="msdiv26"></a>
Yassete honti gattesu,<br>
mahāpurisalakkhaṇā;<br>
Dveyeva tassa gatiyo,<br>
tatiyā hi na vijjati.<br></p>
<p>
<a class="sc" id="28"></a>
<a class="ms" id="p_25Cn_28"></a>
<a class="msdiv" id="msdiv27"></a>
Sace agāraṃ āvasati,<br>
vijeyya pathaviṃ imaṃ;<br>
Adaṇḍena asatthena,<br>
dhammena anusāsati.<br></p>
<p>
<a class="sc" id="29"></a>
<a class="ms" id="p_25Cn_29"></a>
<a class="msdiv" id="msdiv28"></a>
Sace ca so pabbajati,<br>
Agārā anagāriyaṃ;<br>
Vivaṭṭacchado sambuddho,<br>
Arahā bhavati anuttaro.<br></p>
<p>
<a class="sc" id="30"></a>
<a class="ms" id="p_25Cn_30"></a>
<a class="msdiv" id="msdiv29"></a>
Jātiṃ gottañca lakkhaṇaṃ,<br>
mante sisse punāpare;<br>
Muddhaṃ muddhādhipātañca,<br>
manasāyeva pucchatha.<br></p>
<p>
<a class="sc" id="31"></a>
<a class="ms" id="p_25Cn_31"></a>
<a class="msdiv" id="msdiv30"></a>
Anāvaraṇadassāvī,<br>
yadi buddho bhavissati;<br>
Manasā pucchite pañhe,<br>
vācāya visajjessati”.<br></p>
<p>
<a class="sc" id="32"></a>
<a class="ms" id="p_25Cn_32"></a>
<a class="msdiv" id="msdiv31"></a>
Bāvarissa vaco sutvā,<br>
sissā soḷasa brāhmaṇā;<br>
Ajito tissametteyyo,<br>
puṇṇako atha mettagū.<br></p>
<p>
<a class="sc" id="33"></a>
<a class="ms" id="p_25Cn_33"></a>
<a class="msdiv" id="msdiv32"></a>
Dhotako upasīvo ca,<br>
nando ca atha hemako;<br>
Todeyyakappā dubhayo,<br>
jatukaṇṇī ca paṇḍito.<br></p>
<p>
<a class="sc" id="34"></a>
<a class="ms" id="p_25Cn_34"></a>
<a class="msdiv" id="msdiv33"></a>
Bhadrāvudho udayo ca,<br>
posālo cāpi brāhmaṇo;<br>
Mogharājā ca medhāvī,<br>
piṅgiyo ca mahāisi.<br></p>
<p>
<a class="sc" id="35"></a>
<a class="ms" id="p_25Cn_35"></a>
<a class="msdiv" id="msdiv34"></a>
Paccekagaṇino sabbe,<br>
sabbalokassa vissutā;<br>
Jhāyī jhānaratā dhīrā,<br>
pubbavāsanavāsitā.<br></p>
<p>
<a class="sc" id="36"></a>
<a class="ms" id="p_25Cn_36"></a>
<a class="msdiv" id="msdiv35"></a>
Bāvariṃ abhivādetvā,<br>
katvā ca naṃ padakkhiṇaṃ;<br>
Jaṭājinadharā sabbe,<br>
pakkāmuṃ uttarāmukhā.<br></p>
<p>
<a class="sc" id="37"></a>
<a class="ms" id="p_25Cn_37"></a>
<a class="msdiv" id="msdiv36"></a>
Maḷakassa patiṭṭhānaṃ,<br>
puramāhissatiṃ tadā;<br>
Ujjeniñcāpi gonaddhaṃ,<br>
vedisaṃ vanasavhayaṃ.<br></p>
<p>
<a class="sc" id="38"></a>
<a class="ms" id="p_25Cn_38"></a>
<a class="msdiv" id="msdiv37"></a>
Kosambiñcāpi sāketaṃ,<br>
sāvatthiñca puruttamaṃ;<br>
Setabyaṃ kapilavatthuṃ,<br>
kusinārañca mandiraṃ.<br></p>
<p>
<a class="sc" id="39"></a>
<a class="ms" id="p_25Cn_39"></a>
<a class="msdiv" id="msdiv38"></a>
Pāvañca bhoganagaraṃ,<br>
vesāliṃ māgadhaṃ puraṃ;<br>
Pāsāṇakaṃ cetiyañca,<br>
ramaṇīyaṃ manoramaṃ.<br></p>
<p>
<a class="sc" id="40"></a>
<a class="ms" id="p_25Cn_40"></a>
<a class="msdiv" id="msdiv39"></a>
Tasitovudakaṃ sītaṃ,<br>
mahālābhaṃva vāṇijo;<br>
Chāyaṃ ghammābhitattova,<br>
turitā pabbatamāruhuṃ.<br></p>
<p>
<a class="sc" id="41"></a>
<a class="ms" id="p_25Cn_41"></a>
<a class="msdiv" id="msdiv40"></a>
Bhagavā tamhi samaye,<br>
bhikkhusaṃghapurakkhato;<br>
Bhikkhūnaṃ dhammaṃ deseti,<br>
sīhova nadatī vane.<br></p>
<p>
<a class="sc" id="42"></a>
<a class="ms" id="p_25Cn_42"></a>
<a class="msdiv" id="msdiv41"></a>
Ajito addasa buddhaṃ,<br>
Pītaraṃsiṃva bhāṇumaṃ;<br>
Candaṃ yathā pannarase,<br>
Paripūraṃ upāgataṃ.<br></p>
<p>
<a class="sc" id="43"></a>
<a class="ms" id="p_25Cn_43"></a>
<a class="msdiv" id="msdiv42"></a>
Athassa gatte disvāna,<br>
paripūrañca byañjanaṃ;<br>
Ekamantaṃ ṭhito haṭṭho,<br>
manopañhe apucchatha.<br></p>
<p>
<a class="sc" id="44"></a>
<a class="ms" id="p_25Cn_44"></a>
<a class="msdiv" id="msdiv43"></a>
“Ādissa jammanaṃ brūhi,<br>
gottaṃ brūhi salakkhaṇaṃ;<br>
Mantesu pāramiṃ brūhi,<br>
kati vāceti brāhmaṇo”.<br></p>
<p>
<a class="sc" id="45"></a>
<a class="ms" id="p_25Cn_45"></a>
<a class="msdiv" id="msdiv44"></a>
“Vīsaṃ vassasataṃ āyu,<br>
so ca gottena bāvarī;<br>
Tīṇissa lakkhaṇā gatte,<br>
tiṇṇaṃ vedāna pāragū.<br></p>
<p>
<a class="sc" id="46"></a>
<a class="ms" id="p_25Cn_46"></a>
<a class="msdiv" id="msdiv45"></a>
Lakkhaṇe itihāse ca,<br>
sanighaṇḍusakeṭubhe;<br>
Pañcasatāni vāceti,<br>
sadhamme pāramiṃ gato”.<br></p>
<p>
<a class="sc" id="47"></a>
<a class="ms" id="p_25Cn_47"></a>
<a class="msdiv" id="msdiv46"></a>
“Lakkhaṇānaṃ pavicayaṃ,<br>
bāvarissa naruttama;<br>
Taṇhacchida pakāsehi,<br>
mā no kaṅkhāyitaṃ ahu”.<br></p>
<p>
<a class="sc" id="48"></a>
<a class="ms" id="p_25Cn_48"></a>
<a class="msdiv" id="msdiv47"></a>
“Mukhaṃ jivhāya chādeti,<br>
uṇṇassa bhamukantare;<br>
Kosohitaṃ vatthaguyhaṃ,<br>
evaṃ jānāhi māṇava”.<br></p>
<p>
<a class="sc" id="49"></a>
<a class="ms" id="p_25Cn_49"></a>
<a class="msdiv" id="msdiv48"></a>
Pucchañhi kiñci asuṇanto,<br>
sutvā pañhe viyākate;<br>
Vicinteti jano sabbo,<br>
vedajāto katañjalī.<br></p>
<p>
<a class="sc" id="50"></a>
<a class="ms" id="p_25Cn_50"></a>
<a class="msdiv" id="msdiv49"></a>
“Ko nu devo vā brahmā vā,<br>
indo vāpi sujampati;<br>
Manasā pucchite pañhe,<br>
kametaṃ paṭibhāsati”.<br></p>
<p>
<a class="sc" id="51"></a>
<a class="ms" id="p_25Cn_51"></a>
<a class="msdiv" id="msdiv50"></a>
“Muddhaṃ muddhādhipātañca,<br>
bāvarī paripucchati;<br>
Taṃ byākarohi bhagavā,<br>
kaṅkhaṃ vinaya no ise”.<br></p>
<p>
<a class="sc" id="52"></a>
<a class="ms" id="p_25Cn_52"></a>
<a class="msdiv" id="msdiv51"></a>
“Avijjā muddhāti jānāhi,<br>
vijjā muddhādhipātinī;<br>
Saddhāsatisamādhīhi,<br>
chandavīriyena saṃyutā”.<br></p>
<p>
<a class="sc" id="53"></a>
<a class="ms" id="p_25Cn_53"></a>
<a class="msdiv" id="msdiv52"></a>
Tato vedena mahatā,<br>
santhambhetvāna māṇavo;<br>
Ekaṃsaṃ ajinaṃ katvā,<br>
pādesu sirasā pati.<br></p>
<p>
<a class="sc" id="54"></a>
<a class="ms" id="p_25Cn_54"></a>
<a class="msdiv" id="msdiv53"></a>
“Bāvarī brāhmaṇo bhoto,<br>
saha sissehi mārisa;<br>
Udaggacitto sumano,<br>
pāde vandati cakkhuma”.<br></p>
<p>
<a class="sc" id="55"></a>
<a class="ms" id="p_25Cn_55"></a>
<a class="msdiv" id="msdiv54"></a>
“Sukhito bāvarī hotu,<br>
saha sissehi brāhmaṇo;<br>
Tvañcāpi sukhito hohi,<br>
ciraṃ jīvāhi māṇava.<br></p>
<p>
<a class="sc" id="56"></a>
<a class="ms" id="p_25Cn_56"></a>
<a class="msdiv" id="msdiv55"></a>
Bāvarissa ca tuyhaṃ vā,<br>
sabbesaṃ sabbasaṃsayaṃ;<br>
Katāvakāsā pucchavho,<br>
yaṃ kiñci manasicchatha”.<br></p>
<p>
<a class="sc" id="57"></a>
<a class="ms" id="p_25Cn_57"></a>
<a class="msdiv" id="msdiv56"></a>
Sambuddhena katokāso,<br>
nisīditvāna pañjalī;<br>
Ajito paṭhamaṃ pañhaṃ,<br>
tattha pucchi tathāgataṃ.<br></p>
</blockquote>
<p class="endsutta">
<a class="sc" id="58"></a>
<a class="ms" id="p_25Cn_58"></a>
Vatthugāthā niṭṭhitā.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>