<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cnd11">
<article>
<div class="hgroup">
<p class="division">Cūḷaniddesa</p>
<p>Khaggavisāṇasuttaniddesa</p>
<h1>Catutthavagga</h1>
</div>
<blockquote class="gatha">
<p>
<a class="msdiv" id="msdiv151"></a>
<a class="ms" id="p_25Cn_1499"></a>
<a class="sc" id="1"></a>
<strong>Rasesu gedhaṃ akaraṃ alolo,</strong>
<br>
<strong>Anaññaposī sapadānacārī;</strong>
<br>
<strong>Kule kule appaṭibaddhacitto,</strong>
<br>
<strong>Eko care khaggavisāṇakappo.</strong>
(1)<br>
</p>
</blockquote>
<p>
<a class="ms" id="p_25Cn_1500"></a><a class="sc" id="2"></a><strong>Rasesu
gedhaṃ akaraṃ alolo</strong>ti.
<strong>Raso</strong>ti mūlaraso khandharaso tacaraso pattaraso puppharaso
phalaraso, ambilaṃ madhuraṃ tittakaṃ kaṭukaṃ loṇikaṃ khārikaṃ lambikaṃ kasāvo
sādu asādu sītaṃ uṇhaṃ. Santeke samaṇabrāhmaṇā rasagiddhā. Te jivhaggena
rasaggāni pariyesantā āhiṇḍanti. Te ambilaṃ labhitvā anambilaṃ pariyesanti,
anambilaṃ labhitvā ambilaṃ pariyesanti; madhuraṃ labhitvā amadhuraṃ
pariyesanti, amadhuraṃ labhitvā madhuraṃ pariyesanti; tittakaṃ labhitvā
atittakaṃ pariyesanti, atittakaṃ labhitvā tittakaṃ pariyesanti; kaṭukaṃ
labhitvā akuṭakaṃ pariyesanti, akuṭakaṃ labhitvā kaṭukaṃ pariyesanti; loṇikaṃ
labhitvā aloṇikaṃ pariyesanti, aloṇikaṃ labhitvā loṇikaṃ pariyesanti; khārikaṃ
labhitvā akhārikaṃ pariyesanti, akhārikaṃ labhitvā khārikaṃ pariyesanti;
kasāvaṃ labhitvā akasāvaṃ pariyesanti, akasāvaṃ labhitvā kasāvaṃ pariyesanti;
lambikaṃ labhitvā alambikaṃ pariyesanti, alambikaṃ labhitvā lambikaṃ
pariyesanti; sāduṃ labhitvā asāduṃ pariyesanti, asāduṃ labhitvā sāduṃ
pariyesanti; sītaṃ labhitvā uṇhaṃ pariyesanti, uṇhaṃ labhitvā sītaṃ
pariyesanti. Te yaṃ yaṃ labhanti tena tena na tussanti, aparāparaṃ pariyesanti.
Manāpikesu rasesu rattā giddhā gathitā mucchitā ajjhosannā laggā laggitā
palibuddhā. Sā rasataṇhā tassa paccekasambuddhassa pahīnā ucchinnamūlā
tālāvatthukatā anabhāvaṃkatā āyatiṃ anuppādadhammā. Tasmā so paccekasambuddho
paṭisaṅkhā yoniso āhāraṃ āhāreti—  “neva davāya na madāya na maṇḍanāya na
vibhūsanāya; yāvadeva imassa kāyassa ṭhitiyā yāpanāya vihiṃsūparatiyā
brahmacariyānuggahāya. Iti purāṇañca vedanaṃ paṭihaṅkhāmi, navañca vedanaṃ na
uppādessāmi, yātrā ca me bhavissati anavajjatā ca phāsuvihāro cā”ti.</p>
<p>
<a class="ms" id="p_25Cn_1501"></a><a class="sc" id="3"></a>Yathā vaṇaṃ
ālimpeyya yāvadeva āruhaṇatthāya, yathā vā akkhaṃ abbhañjeyya yāvadeva bhārassa
nittharaṇatthāya, yathā puttamaṃsaṃ āhāraṃ āhareyya yāvadeva kantārassa
nittharaṇatthāya; evameva so paccekasambuddho paṭisaṅkhā yoniso āhāraṃ āhāreti—
“neva davāya na madāya na maṇḍanāya na vibhūsanāya; yāvadeva imassa kāyassa
ṭhitiyā yāpanāya vihiṃsūparatiyā brahmacariyānuggahāya. Iti purāṇañca vedanaṃ
paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā
ca phāsuvihāro cā”ti. Rasataṇhāya ārato virato paṭivirato nikkhanto nissaṭo
vippamutto visaññutto vimariyādikatena cetasā viharatīti—  rasesu gedhaṃ
akaraṃ.</p>
<p>
<a class="ms" id="p_25Cn_1502"></a><a class="sc" id="4"></a><strong>Alolo</strong>ti
<strong>loluppaṃ</strong>
vuccati taṇhā. Yo rāgo sārāgo…pe…  abhijjhā lobho akusalamūlaṃ. Sā loluppā
taṇhā tassa paccekasambuddhassa pahīnā ucchinnamūlā tālāvatthukatā
anabhāvaṃkatā āyatiṃ anuppādadhammā. Tasmā paccekasambuddho aloloti—  rasesu
gedhaṃ akaraṃ alolo.</p>
<p>
<a class="ms" id="p_25Cn_1503"></a><a class="sc" id="5"></a><strong>Anaññaposī
sapadānacārī</strong>ti
<strong>anaññaposī</strong>ti so paccekasambuddho attānaññeva poseti, na
paranti.</p>
<blockquote class="gatha">
<p>
<a class="ms" id="p_25Cn_1504"></a>
<a class="sc" id="6"></a>
Anaññaposimaññātaṃ,<br>
dantaṃ sāre patiṭṭhitaṃ;<br>
Khīṇāsavaṃ vantadosaṃ,<br>
tamahaṃ brūmi brāhmaṇanti.<br>
</p>
</blockquote>
<p>
<a class="ms" id="p_25Cn_1505"></a><a class="sc" id="7"></a><strong>Anaññaposī
sapadānacārī</strong>ti so paccekasambuddho pubbaṇhasamayaṃ nivāsetvā
pattacīvaramādāya gāmaṃ vā nigamaṃ vā piṇḍāya pavisati rakkhiteneva kāyena
rakkhitāya vācāya rakkhitena cittena upaṭṭhitāya satiyā saṃvutehi indriyehi.
Okkhittacakkhu iriyāpathasampanno kulā kulaṃ anatikkamanto piṇḍāya caratīti—
anaññaposī sapadānacārī.</p>
<p>
<a class="ms" id="p_25Cn_1506"></a><a class="sc" id="8"></a><strong>Kule kule
appaṭibaddhacitto</strong>ti dvīhi kāraṇehi paṭibaddhacitto hoti—  attānaṃ vā
nīcaṃ ṭhapento paraṃ uccaṃ ṭhapento paṭibaddhacitto hoti, attānaṃ vā uccaṃ
ṭhapento paraṃ nīcaṃ ṭhapento paṭibaddhacitto hoti. Kathaṃ attānaṃ nīcaṃ
ṭhapento paraṃ uccaṃ ṭhapento paṭibaddhacitto hoti? “Tumhe me bahūpakārā, ahaṃ
tumhe nissāya labhāmi cīvarapiṇḍapātasenāsanagilānapaccayabhesajjaparikkhāraṃ.
Yampi me aññe dātuṃ vā kātuṃ vā maññanti tumhe nissāya tumhe passantā. Yampi me
porāṇaṃ mātāpettikaṃ nāmagottaṃ tampi me antarahitaṃ tumhehi ahaṃ ñāyāmi—
‘asukassa kulupako, asukāya kulupako’”ti. Evaṃ attānaṃ nīcaṃ ṭhapento paraṃ
uccaṃ ṭhapento paṭibaddhacitto hoti.</p>
<p>
<a class="ms" id="p_25Cn_1507"></a><a class="sc" id="9"></a>Kathaṃ attānaṃ
uccaṃ ṭhapento paraṃ nīcaṃ ṭhapento paṭibaddhacitto hoti? “Ahaṃ tumhākaṃ
bahūpakāro, tumhe maṃ āgamma buddhaṃ saraṇaṃ gatā dhammaṃ saraṇaṃ gatā saṃghaṃ
saraṇaṃ gatā, pāṇātipātā paṭiviratā, adinnādānā paṭiviratā, kāmesumicchācārā
paṭiviratā, musāvādā paṭiviratā, surāmerayamajjapamādaṭṭhānā paṭiviratā,
tumhākaṃ ahaṃ uddesaṃ demi paripucchaṃ demi uposathaṃ ācikkhāmi navakammaṃ
adhiṭṭhāmi; atha ca pana tumhe maṃ ujjhitvā aññe sakkarotha garuṃ karotha
mānetha pūjethā”ti. Evaṃ attānaṃ uccaṃ ṭhapento paraṃ nīcaṃ ṭhapento
paṭibaddhacitto hoti.</p>
<p>
<a class="ms" id="p_25Cn_1508"></a><a class="sc" id="10"></a><strong>Kule kule
appaṭibaddhacitto</strong>ti so paccekasambuddho kulapalibodhena
appaṭibaddhacitto hoti, gaṇapalibodhena appaṭibaddhacitto hoti,
āvāsapalibodhena appaṭibaddhacitto hoti, cīvarapalibodhena appaṭibaddhacitto
hoti, piṇḍapātapalibodhena appaṭibaddhacitto hoti, senāsanapalibodhena
appaṭibaddhacitto hoti, gilānapaccayabhesajjaparikkhārapalibodhena
appaṭibaddhacitto hotīti—  kule kule appaṭibaddhacitto hoti, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1509"></a>
<a class="sc" id="11"></a>
“Rasesu gedhaṃ akaraṃ alolo,<br>
Anaññaposī sapadānacārī;<br>
Kule kule appaṭibaddhacitto,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv152"></a>
<a class="ms" id="p_25Cn_1510"></a>
<a class="sc" id="12"></a>
<strong>Pahāya pañcāvaraṇāni cetaso,</strong>
<br>
<strong>Upakkilese byapanujja sabbe;</strong>
<br>
<strong>Anissito chetva sinehadosaṃ</strong>,<br>
<strong>Eko care khaggavisāṇakappo.</strong>
(2)<br>
</p>
</blockquote>
<p>
<a class="ms" id="p_25Cn_1511"></a><a class="sc" id="13"></a><strong>Pahāya
pañcāvaraṇāni cetaso</strong>ti so paccekasambuddho kāmacchandanīvaraṇaṃ pahāya
pajahitvā vinodetvā byantīkaritvā anabhāvaṃ gametvā, byāpādanīvaraṇaṃ…
thinamiddhanīvaraṇaṃ…  uddhaccakukkuccanīvaraṇaṃ…  vicikicchānīvaraṇaṃ pahāya
pajahitvā vinodetvā byantīkaritvā anabhāvaṃ gametvā vivicceva kāmehi vivicca
akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ
upasampajja viharatīti—  pahāya pañcāvaraṇāni cetaso.</p>
<p>
<a class="ms" id="p_25Cn_1512"></a><a class="sc" id="14"></a><strong>Upakkilese
byapanujja sabbe</strong>ti rāgo cittassa upakkileso, doso cittassa upakkileso,
moho cittassa upakkileso, kodho…  upanāho…pe…  sabbākusalābhisaṅkhārā cittassa
upakkilesā.
<strong>Upakkilese byapanujja sabbe</strong>ti sabbe cittassa upakkilese
byapanujja panuditvā pajahitvā vinodetvā byantīkaritvā anabhāvaṃ gametvāti—
upakkilese byapanujja sabbe.</p>
<p>
<a class="ms" id="p_25Cn_1513"></a><a class="sc" id="15"></a><strong>Anissito
chetva sinehadosan</strong>ti.
<strong>Anissito</strong>ti dve nissayā—  taṇhānissayo ca diṭṭhinissayo ca…pe…
ayaṃ taṇhānissayo…pe…  ayaṃ diṭṭhinissayo.
<strong>Sineho</strong>ti dve snehā—  taṇhāsneho ca diṭṭhisneho ca…pe…  ayaṃ
taṇhāsneho…pe…  ayaṃ diṭṭhisneho.
<strong>Doso</strong>ti yo cittassa āghāto paṭighāto paṭighaṃ paṭivirodho kopo
pakopo sampakopo doso padoso sampadoso cittassa byāpatti manopadoso kodho
kujjhanā kujjhitattaṃ doso dussanā dussitattaṃ byāpatti byāpajjanā
byāpajjitattaṃ caṇḍikkaṃ asuropo anattamanatā cittassa.
<strong>Anissito chetva sinehadosan</strong>ti so paccekasambuddho
taṇhāsnehañca diṭṭhisnehañca dosañca chetvā ucchinditvā samucchinditvā
pajahitvā vinodetvā byantīkaritvā anabhāvaṃ gametvā cakkhuṃ anissito, sotaṃ
anissito…pe…  diṭṭhasutamutaviññātabbe dhamme anissito anallīno anupagato
anajjhosito anadhimutto nikkhanto nissaṭo vippamutto visaññutto
vimariyādikatena cetasā viharatīti—  anissito chetva sinehadosaṃ, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1514"></a>
<a class="sc" id="16"></a>
“Pahāya pañcāvaraṇāni cetaso,<br>
Upakkilese byapanujja sabbe;<br>
Anissito chetva sinehadosaṃ,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv153"></a>
<a class="ms" id="p_25Cn_1515"></a>
<a class="sc" id="17"></a>
<strong>Vipiṭṭhikatvāna sukhaṃ dukhañca,</strong>
<br>
<strong>Pubbeva ca somanassadomanassaṃ;</strong>
<br>
<strong>Laddhānupekkhaṃ samathaṃ visuddhaṃ,</strong>
<br>
<strong>Eko care khaggavisāṇakappo.</strong>
(3)<br>
</p>
</blockquote>
<p>
<a class="ms" id="p_25Cn_1516"></a><a class="sc" id="18"></a><strong>Vipiṭṭhikatvāna
sukhaṃ dukhañca, pubbeva ca somanassadomanassan</strong>ti so paccekasambuddho
sukhassa ca pahānā dukkhassa ca pahānā pubbeva somanassadomanassānaṃ atthaṅgamā
adukkhamasukhaṃ upekkhāsatipārisuddhiṃ catutthaṃ jhānaṃ upasampajja
viharatīti—  vipiṭṭhikatvāna sukhaṃ dukhañca, pubbeva ca somanassadomanassaṃ.
</p>
<p>
<a class="ms" id="p_25Cn_1517"></a><a class="sc" id="19"></a><strong>Laddhānupekkhaṃ
samathaṃ visuddhan</strong>ti.
<strong>Upekkhā</strong>ti yā catutthajjhāne upekkhā upekkhanā ajjhupekkhanā
cittasamatā cittappassaddhatā majjhattatā cittassa.
<strong>Samatho</strong>ti yā cittassa ṭhiti saṇṭhiti avaṭṭhiti avisāhāro
avikkhepo avisāhaṭamānasatā samatho samādhindriyaṃ samādhibalaṃ sammāsamādhi;
catutthajjhāne upekkhā ca samatho ca suddhā honti visuddhā pariyodātā anaṅgaṇā
vigatūpakkilesā mudubhūtā kammaniyā ṭhitā āneñjappattā.
<strong>Laddhānupekkhaṃ samathaṃ visuddhan</strong>ti catutthajjhānaṃ
upekkhañca samathañca laddhā labhitvā vinditvā paṭilabhitvāti—  laddhānupekkhaṃ
samathaṃ visuddhaṃ, eko care khaggavisāṇakappo. Tenāha so paccekasambuddho—
</p>
<blockquote class="gatha">
<p>
<a class="ms" id="p_25Cn_1518"></a>
<a class="sc" id="20"></a>
“Vipiṭṭhikatvāna sukhaṃ dukhañca,<br>
Pubbeva ca somanassadomanassaṃ;<br>
Laddhānupekkhaṃ samathaṃ visuddhaṃ,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv154"></a>
<a class="ms" id="p_25Cn_1519"></a>
<a class="sc" id="21"></a>
<strong>Āraddhaviriyo paramatthapattiyā,</strong>
<br>
<strong>Alīnacitto akusītavutti;</strong>
<br>
<strong>Daḷhanikkamo thāmabalūpapanno,</strong>
<br>
<strong>Eko care khaggavisāṇakappo.</strong>
(4)<br>
</p>
</blockquote>
<p>
<a class="ms" id="p_25Cn_1520"></a><a class="sc" id="22"></a><strong>Āraddhaviriyo
paramatthapattiyā</strong>ti
<strong>paramatthaṃ</strong> vuccati amataṃ nibbānaṃ. Yo so
sabbasaṅkhārasamatho sabbūpadhipaṭinissaggo taṇhakkhayo virāgo nirodho
nibbānaṃ. Paramatthassa pattiyā lābhāya paṭilābhāya adhigamāya phassanāya
sacchikiriyāya āraddhavīriyo viharati akusalānaṃ dhammānaṃ pahānāya kusalānaṃ
dhammānaṃ sampadāya thāmavā daḷhaparakkamo anikkhittadhuro kusalesu dhammesūti—
āraddhaviriyo paramatthapattiyā.</p>
<p>
<a class="ms" id="p_25Cn_1521"></a><a class="sc" id="23"></a><strong>Alīnacitto
akusītavuttī</strong>ti so paccekasambuddho anuppannānaṃ pāpakānaṃ akusalānaṃ
dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti
padahati, uppannānaṃ pāpakānaṃ akusalānaṃ dhammānaṃ pahānāya…pe…  anuppannānaṃ
kusalānaṃ dhammānaṃ uppādāya…pe…  uppannānaṃ kusalānaṃ dhammānaṃ ṭhitiyā
asammosāya bhiyyobhāvāya vepullāya bhāvanāya pāripūriyā chandaṃ janeti vāyamati
vīriyaṃ ārabhati cittaṃ paggaṇhāti padahatīti—  evaṃ alīnacitto akusītavutti.
</p>
<p>
<a class="ms" id="p_25Cn_1522"></a><a class="sc" id="24"></a>Atha vā “kāmaṃ
taco ca nhāru ca aṭṭhi ca avasissatu, sarīre upassussatu maṃsalohitaṃ, yaṃ taṃ
purisathāmena purisabalena purisavīriyena purisaparakkamena pattabbaṃ na taṃ
apāpuṇitvā vīriyassa saṇṭhānaṃ bhavissatī”ti cittaṃ paggaṇhāti padahati. Evampi
alīnacitto akusītavutti.</p>
<blockquote class="gatha">
<p>
<a class="ms" id="p_25Cn_1523"></a>
<a class="sc" id="25"></a>
Nāsissaṃ na pivissāmi,<br>
vihārato na nikkhame;<br>
Napi passaṃ nipātessaṃ,<br>
taṇhāsalle anūhateti.<br>
</p>
</blockquote>
<p>
<a class="ms" id="p_25Cn_1524"></a><a class="sc" id="26"></a>Cittaṃ paggaṇhāti
padahati. Evampi alīnacitto akusītavutti.</p>
<p>
<a class="ms" id="p_25Cn_1525"></a><a class="sc" id="27"></a>“Na tāvāhaṃ imaṃ
pallaṅkaṃ bhindissāmi yāva me na anupādāya āsavehi cittaṃ vimuccissatī”ti
cittaṃ paggaṇhāti padahati. Evampi alīnacitto akusītavutti.</p>
<p>
<a class="ms" id="p_25Cn_1526"></a><a class="sc" id="28"></a>“Na tāvāhaṃ imamhā
āsanā vuṭṭhahissāmi yāva me na anupādāya āsavehi cittaṃ vimuccissatī”ti cittaṃ
paggaṇhāti padahati. Evampi alīnacitto akusītavutti.</p>
<p>
<a class="ms" id="p_25Cn_1527"></a><a class="sc" id="29"></a>“Na tāvāhaṃ imamhā
caṅkamā orohissāmi…pe…  vihārā nikkhamissāmi…  aḍḍhayogā nikkhamissāmi…
pāsādā nikkhamissāmi…  hammiyā nikkhamissāmi…  guhāya nikkhamissāmi…  leṇā
nikkhamissāmi…  kuṭiyā nikkhamissāmi…  kūṭāgārā nikkhamissāmi…  aṭṭā
nikkhamissāmi…  māḷā nikkhamissāmi…  uddaṇḍā nikkhamissāmi…  upaṭṭhānasālāya
nikkhamissāmi…  maṇḍapā nikkhamissāmi…  rukkhamūlā nikkhamissāmi yāva me na
anupādāya āsavehi cittaṃ vimuccissatī”ti cittaṃ paggaṇhāti padahati. Evampi
alīnacitto akusītavutti.</p>
<p>
<a class="ms" id="p_25Cn_1528"></a><a class="sc" id="30"></a>“Imasmiṃyeva
pubbaṇhasamaye ariyadhammaṃ āharissāmi samāharissāmi adhigacchissāmi
phassayissāmi sacchikarissāmī”ti cittaṃ paggaṇhāti padahati. Evampi alīnacitto
akusītavutti. “Imasmiṃyeva majjhanhikasamaye…pe…  sāyanhasamaye…pe…
purebhattaṃ…  pacchābhattaṃ…  purimayāmaṃ…  majjhimayāmaṃ…  pacchimayāmaṃ…
kāḷe…  juṇhe…  vasse…  hemante…  gimhe…  purime vayokhandhe…  majjhime
vayokhandhe…  pacchime vayokhandhe ariyadhammaṃ āharissāmi samāharissāmi
adhigacchissāmi phassayissāmi sacchikarissāmī”ti cittaṃ paggaṇhāti padahati.
Evampi alīnacitto akusītavutti.</p>
<p>
<a class="ms" id="p_25Cn_1529"></a><a class="sc" id="31"></a><strong>Daḷhanikkamo
thāmabalūpapanno</strong>ti so paccekasambuddho daḷhasamādāno ahosi kusalesu
dhammesu avaṭṭhitasamādāno kāyasucarite vacīsucarite manosucarite
dānasaṃvibhāge sīlasamādāne uposathupavāse matteyyatāya petteyyatāya
sāmaññatāya brahmaññatāya kulejeṭṭhāpacāyitāya aññataraññataresu adhikusalesu
dhammesūti—  daḷhanikkamo.
<strong>Thāmabalūpapanno</strong>ti so paccekasambuddho thāmena ca balena ca
vīriyena ca parakkamena ca paññāya ca upeto hoti samupeto upāgato samupāgato
upapanno samupapanno samannāgatoti—  daḷhanikkamo thāmabalūpapanno, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1530"></a>
<a class="sc" id="32"></a>
“Āraddhaviriyo paramatthapattiyā,<br>
Alīnacitto akusītavutti;<br>
Daḷhanikkamo thāmabalūpapanno,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv155"></a>
<a class="ms" id="p_25Cn_1531"></a>
<a class="sc" id="33"></a>
<strong>Paṭisallānaṃ jhānamariñcamāno,</strong>
<br>
<strong>Dhammesu niccaṃ anudhammacārī;</strong>
<br>
<strong>Ādīnavaṃ sammasitā bhavesu,</strong>
<br>
<strong>Eko care khaggavisāṇakappo.</strong>
(5)<br>
</p>
</blockquote>
<p>
<a class="ms" id="p_25Cn_1532"></a><a class="sc" id="34"></a><strong>Paṭisallānaṃ
jhānamariñcamāno</strong>ti so paccekasambuddho paṭisallānārāmo hoti
paṭisallānarato ajjhattaṃ cetosamathamanuyutto anirākatajjhāno vipassanāya
samannāgato brūhetā suññāgāraṃ jhāyī jhānarato ekattamanuyutto sadatthagarukoti
paṭisallānaṃ.
<strong>Jhānamariñcamāno</strong>ti so paccekasambuddho dvīhi kāraṇehi jhānaṃ
na riñcati—  anuppannassa vā paṭhamassa jhānassa uppādāya yutto payutto
saṃyutto āyutto samāyutto, anuppannassa vā dutiyassa jhānassa…pe…  anuppannassa
vā tatiyassa jhānassa…  anuppannassa vā catutthassa jhānassa uppādāya yutto
payutto saṃyutto āyutto samāyuttoti—  evampi jhānaṃ na riñcati.</p>
<p>
<a class="ms" id="p_25Cn_1533"></a><a class="sc" id="35"></a>Atha vā uppannaṃ
vā paṭhamaṃ jhānaṃ āsevati bhāveti bahulīkaroti, uppannaṃ vā dutiyaṃ jhānaṃ…pe…
uppannaṃ vā tatiyaṃ jhānaṃ…  uppannaṃ vā catutthaṃ jhānaṃ āsevati bhāveti
bahulīkaroti. Evampi jhānaṃ na riñcatīti—  paṭisallānaṃ jhānamariñcamāno.</p>
<p>
<a class="ms" id="p_25Cn_1534"></a><a class="sc" id="36"></a><strong>Dhammesu
niccaṃ anudhammacārī</strong>ti dhammā vuccanti cattāro satipaṭṭhānā…pe…  ariyo
aṭṭhaṅgiko maggo. Katame anudhammā? Sammāpaṭipadā apaccanīkapaṭipadā
anvatthapaṭipadā dhammānudhammapaṭipadā sīlesu paripūrakāritā indriyesu
guttadvāratā bhojane mattaññutā jāgariyānuyogo satisampajaññaṃ—  ime vuccanti
anudhammā.
<strong>Dhammesu niccaṃ anudhammacārī</strong>ti dhammesu niccakālaṃ dhuvakālaṃ
satataṃ samitaṃ avokiṇṇaṃ poṅkhānupoṅkhaṃ udakūmikajātaṃ</p>
<p>
<a class="ms" id="p_25Cn_1535"></a><a class="sc" id="37"></a>Avīcisantatisahitaṃ
phassitaṃ purebhattaṃ pacchābhattaṃ purimayāmaṃ majjhimayāmaṃ pacchimayāmaṃ
kāḷe juṇhe vasse hemante gimhe purime vayokhandhe majjhime vayokhandhe pacchime
vayokhandhe carati viharati iriyati vatteti pāleti yapeti yāpetīti—  dhammesu
niccaṃ anudhammacārī.</p>
<p>
<a class="ms" id="p_25Cn_1536"></a><a class="sc" id="38"></a><strong>Ādīnavaṃ
sammasitā bhavesū</strong>ti “sabbe saṅkhārā aniccā”ti ādīnavaṃ sammasitā
bhavesu, “sabbe saṅkhārā dukkhā”ti…pe…  “sabbe dhammā anattā”ti…pe…  “yaṃ kiñci
samudayadhammaṃ, sabbaṃ taṃ nirodhadhamman”ti ādīnavaṃ sammasitā bhavesūti—
ādīnavaṃ sammasitā bhavesu, eko care khaggavisāṇakappo. Tenāha so
paccekasambuddho— </p>
<blockquote class="gatha">
<p>
<a class="ms" id="p_25Cn_1537"></a>
<a class="sc" id="39"></a>
“Paṭisallānaṃ jhānamariñcamāno,<br>
Dhammesu niccaṃ anudhammacārī;<br>
Ādīnavaṃ sammasitā bhavesu,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv156"></a>
<a class="ms" id="p_25Cn_1538"></a>
<a class="sc" id="40"></a>
<strong>Taṇhakkhayaṃ patthayamappamatto,</strong>
<br>
<strong>Aneḷamūgo sutavā satīmā;</strong>
<br>
<strong>Saṅkhātadhammo niyato padhānavā,</strong>
<br>
<strong>Eko care khaggavisāṇakappo.</strong>
(6)<br>
</p>
</blockquote>
<p>
<a class="ms" id="p_25Cn_1539"></a><a class="sc" id="41"></a><strong>Taṇhakkhayaṃ
patthayamappamatto</strong>ti.
<strong>Taṇhā</strong>ti rūpataṇhā…pe…  dhammataṇhā.
<strong>Taṇhakkhayan</strong>ti rāgakkhayaṃ dosakkhayaṃ mohakkhayaṃ gatikkhayaṃ
upapattikkhayaṃ paṭisandhikkhayaṃ bhavakkhayaṃ saṃsārakkhayaṃ vaṭṭakkhayaṃ
patthayanto icchanto sādiyanto pihayanto abhijappantoti—  taṇhakkhayaṃ
patthayaṃ.
<strong>Appamatto</strong>ti so paccekasambuddho sakkaccakārī sātaccakārī…pe…
appamādo kusalesu dhammesūti—  taṇhakkhayaṃ patthayamappamatto.</p>
<p>
<a class="ms" id="p_25Cn_1540"></a><a class="sc" id="42"></a><strong>Aneḷamūgo
sutavā satīmā</strong>ti.
<strong>Aneḷamūgo</strong>ti so paccekasambuddho paṇḍito paññavā buddhimā ñāṇī
vibhāvī medhāvī.
<strong>Sutavā</strong>ti so paccekasambuddho bahussuto hoti sutadharo
sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṃ
sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti,
tathārūpāssa dhammā bahussutā honti dhātā vacasā paricitā manasānupekkhitā
diṭṭhiyā suppaṭividdhā.
<strong>Satīmā</strong>ti so paccekasambuddho satimā hoti paramena
satinepakkena samannāgatattā cirakatampi cirabhāsitampi saritā anussaritāti—
aneḷamūgo sutavā satīmā.</p>
<p>
<a class="ms" id="p_25Cn_1541"></a><a class="sc" id="43"></a><strong>Saṅkhātadhammo
niyato padhānavā</strong>ti saṅkhātadhammo vuccati ñāṇaṃ. Yā paññā pajānanā…pe…
amoho dhammavicayo sammādiṭṭhi.
<strong>Saṅkhātadhammo</strong>ti so paccekasambuddho saṅkhātadhammo ñātadhammo
tulitadhammo tīritadhammo vibhūtadhammo vibhāvitadhammo “sabbe saṅkhārā
aniccā”ti saṅkhātadhammo…pe…  “yaṃ kiñci samudayadhammaṃ sabbaṃ taṃ
nirodhadhamman”ti saṅkhātadhammo ñātadhammo tulitadhammo tīritadhammo
vibhūtadhammo vibhāvitadhammo. Atha vā tassa paccekasambuddhassa ca khandhā
saṃkhittā dhātuyo saṃkhittā āyatanāni saṃkhittāni gatiyo saṃkhittā upapattiyo
saṃkhittā paṭisandhiyo saṃkhittā bhavā saṃkhittā saṃsārā saṃkhittā vaṭṭā
saṃkhittā. Atha vā so paccekasambuddho khandhapariyante ṭhito dhātupariyante
ṭhito āyatanapariyante ṭhito gatipariyante ṭhito upapattipariyante ṭhito
paṭisandhipariyante ṭhito bhavapariyante ṭhito saṃsārapariyante ṭhito
vaṭṭapariyante ṭhito saṅkhārapariyante ṭhito antimabhave ṭhito antimasamussaye
ṭhito antimadehadharo paccekasambuddho.</p>
<blockquote class="gatha">
<p>
<a class="ms" id="p_25Cn_1542"></a>
<a class="sc" id="44"></a>
Tassāyaṃ pacchimako bhavo,<br>
carimoyaṃ samussayo;<br>
Jātimaraṇasaṃsāro,<br>
natthi tassa punabbhavoti.<br>
</p>
</blockquote>
<p>
<a class="ms" id="p_25Cn_1543"></a><a class="sc" id="45"></a>Taṃkāraṇā
paccekasambuddho saṅkhātadhammo.
<strong>Niyato</strong>ti niyāmā vuccanti cattāro ariyamaggā. Catūhi
ariyamaggehi samannāgatoti niyato. Niyāmaṃ patto sampatto adhigato phassito
sacchikato patto niyāmaṃ.
<strong>Padhānavā</strong>ti padhānaṃ vuccati vīriyaṃ. So cetaso vīriyārambho
nikkamo parakkamo uyyāmo vāyāmo ussāho ussoḷhī thāmo dhiti asithilaparakkamo
anikkhittacchandatā anikkhittadhuratā dhurasampaggāho vīriyaṃ vīriyindriyaṃ
vīriyabalaṃ sammāvāyāmo. So paccekasambuddho iminā padhānena upeto samupeto
upāgato samupāgato upapanno samupapanno samannāgato. Tasmā so paccekasambuddho
padhānavāti—  saṅkhātadhammo niyato padhānavā, eko care khaggavisāṇakappo.
Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1544"></a>
<a class="sc" id="46"></a>
“Taṇhakkhayaṃ patthayamappamatto,<br>
Aneḷamūgo sutavā satīmā;<br>
Saṅkhātadhammo niyato padhānavā,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv157"></a>
<a class="ms" id="p_25Cn_1545"></a>
<a class="sc" id="47"></a>
<strong>Sīhova saddesu asantasanto,</strong>
<br>
<strong>Vātova jālamhi asajjamāno;</strong>
<br>
<strong>Padumaṃva toyena alimpamāno</strong>,<br>
<strong>Eko care khaggavisāṇakappo.</strong>
(7)<br>
</p>
</blockquote>
<p>
<a class="ms" id="p_25Cn_1546"></a><a class="sc" id="48"></a><strong>Sīhova
saddesu asantasanto</strong>ti yathā sīho migarājā saddesu asantāsī
aparisantāsī anutrāsī anubbiggo anussaṅkī anutrāso abhīrū acchambhī anutrāsī
apalāyī, paccekasambuddhopi saddesu asantāsī aparisantāsī anutrāsī anubbiggo
anussaṅkī anutrāso abhīrū acchambhī anutrāsī apalāyī pahīnabhayabheravo
vigatalomahaṃso viharatīti—  sīhova saddesu asantasanto.</p>
<p>
<a class="ms" id="p_25Cn_1547"></a><a class="sc" id="49"></a><strong>Vātova
jālamhi asajjamāno</strong>ti.
<strong>Vāto</strong>ti puratthimā vātā pacchimā vātā uttarā vātā dakkhiṇā vātā
sarajā vātā arajā vātā sītā vātā uṇhā vātā parittā vātā adhimattā vātā
verambhavātā pakkhavātā supaṇṇavātā tālapaṇṇavātā vidhūpanavātā. Jālaṃ vuccati
suttajālaṃ. Yathā vāto jālamhi na sajjati na gaṇhāti na bajjhati na
palibajjhati, evameva dve jālā—  taṇhājālañca diṭṭhijālañca…pe…  idaṃ
taṇhājālaṃ…pe…  idaṃ diṭṭhijālaṃ. Tassa paccekasambuddhassa taṇhājālaṃ pahīnaṃ
diṭṭhijālaṃ paṭinissaṭṭhaṃ, taṇhājālassa pahīnattā diṭṭhijālassa
paṭinissaṭṭhattā so paccekasambuddho rūpe na sajjati sadde na sajjati…pe…
diṭṭhasutamutaviññātabbesu dhammesu na sajjati na gaṇhāti na bajjhati na
palibajjhati nikkhanto nissaṭo vippamutto visaññutto vimariyādikatena cetasā
viharatīti—  vātova jālamhi asajjamāno.</p>
<p>
<a class="ms" id="p_25Cn_1548"></a><a class="sc" id="50"></a><strong>Padumaṃva
toyena alimpamāno</strong>ti padumaṃ vuccati padumapupphaṃ. Toyaṃ vuccati
udakaṃ. Yathā padumapupphaṃ toyena na limpati na palimpati na upalimpati,
alittaṃ apalittaṃ anupalittaṃ, evameva dve lepā—  taṇhālepo ca diṭṭhilepo
ca…pe…  ayaṃ taṇhālepo…pe…  ayaṃ diṭṭhilepo. Tassa paccekasambuddhassa
taṇhālepo pahīno, diṭṭhilepo paṭinissaṭṭho. Taṇhālepassa pahīnattā
diṭṭhilepassa paṭinisaṭṭhattā so paccekasambuddho rūpe na limpati sadde na
limpati…pe…  diṭṭhasutamutaviññātabbesu dhammesu na limpati na palimpati na
upalimpati, alitto apalitto anupalitto nikkhanto nissaṭo vippamutto visaññutto
vimariyādikatena cetasā viharatīti—  padumaṃva toyena alimpamāno, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1549"></a>
<a class="sc" id="51"></a>
“Sīhova saddesu asantasanto,<br>
Vātova jālamhi asajjamāno;<br>
Padumaṃva toyena alimpamāno,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv158"></a>
<a class="ms" id="p_25Cn_1550"></a>
<a class="sc" id="52"></a>
<strong>Sīho yathā dāṭhabalī pasayha,</strong>
<br>
<strong>Rājā migānaṃ abhibhuyya cārī;</strong>
<br>
<strong>Sevetha pantāni senāsanāni,</strong>
<br>
<strong>Eko care khaggavisāṇakappo.</strong>
(8)<br>
</p>
</blockquote>
<p>
<a class="ms" id="p_25Cn_1551"></a><a class="sc" id="53"></a><strong>Sīho yathā
dāṭhabalī pasayha, rājā migānaṃ abhibhuyya cārī</strong>ti yathā sīho migarājā
dāṭhabalī dāṭhāvudho sabbe tiracchānagate pāṇe abhibhuyya abhibhavitvā
ajjhottharitvā pariyādiyitvā madditvā carati viharati iriyati vatteti pāleti
yapeti yāpeti, paccekasambuddhopi paññābalī paññāvudho sabbapāṇabhūte puggale
paññāya abhibhuyya abhibhavitvā ajjhottharitvā pariyādiyitvā madditvā carati
viharati iriyati vatteti pāleti yapeti yāpetīti—  sīho yathā dāṭhabalī pasayha,
rājā migānaṃ abhibhuyya cārī.</p>
<p>
<a class="ms" id="p_25Cn_1552"></a><a class="sc" id="54"></a><strong>Sevetha
pantāni senāsanānī</strong>ti yathā sīho migarājā araññavanamajjhogāhetvā
carati viharati iriyati vatteti pāleti yapeti yāpeti, paccekasambuddhopi
araññavanapatthāni pantāni senāsanāni paṭisevati appasaddāni appanigghosāni
vijanavātāni manussarāhasseyyakāni paṭisallānasāruppāni. So eko gacchati eko
tiṭṭhati eko nisīdati eko seyyaṃ kappeti eko gāmaṃ piṇḍāya pavisati eko
paṭikkamati eko raho nisīdati eko caṅkamaṃ adhiṭṭhāti eko carati viharati
iriyati vatteti pāleti yapeti yāpetīti—  sevetha pantāni senāsanāni, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1553"></a>
<a class="sc" id="55"></a>
“Sīho yathā dāṭhabalī pasayha,<br>
Rājā migānaṃ abhibhuyya cārī;<br>
Sevetha pantāni senāsanāni,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv159"></a>
<a class="ms" id="p_25Cn_1554"></a>
<a class="sc" id="56"></a>
<strong>Mettaṃ upekkhaṃ karuṇaṃ vimuttiṃ,</strong>
<br>
<strong>Āsevamāno muditañca kāle;</strong>
<br>
<strong>Sabbena lokena avirujjhamāno,</strong>
<br>
<strong>Eko care khaggavisāṇakappo.</strong>
(9)<br>
</p>
</blockquote>
<p>
<a class="ms" id="p_25Cn_1555"></a><a class="sc" id="57"></a><strong>Mettaṃ
upekkhaṃ karuṇaṃ vimuttiṃ, āsevamāno muditañca kāle</strong>ti so
paccekasambuddho mettāsahagatena cetasā ekaṃ disaṃ pharitvā viharati tathā
dutiyaṃ…  tathā tatiyaṃ…  tathā catutthaṃ…  iti uddhamadho tiriyaṃ sabbadhi
sabbattatāya sabbāvantaṃ lokaṃ mettāsahagatena cetasā vipulena mahaggatena
appamāṇena averena abyāpajjena pharitvā viharati; karuṇāsahagatena cetasā…pe…
muditāsahagatena cetasā…pe…  upekkhāsahagatena cetasā vipulena mahaggatena
appamāṇena averena abyāpajjena pharitvā viharatīti—  mettaṃ upekkhaṃ karuṇaṃ
vimuttiṃ, āsevamāno muditañca kāle.</p>
<p>
<a class="ms" id="p_25Cn_1556"></a><a class="sc" id="58"></a><strong>Sabbena
lokena avirujjhamāno</strong>ti mettāya bhāvitattā ye puratthimāya disāya sattā
te appaṭikūlā honti, ye pacchimāya disāya sattā…pe…  ye uttarāya disāya sattā…
ye dakkhiṇāya disāya sattā…  ye puratthimāya anudisāya sattā…  ye pacchimāya
anudisāya sattā…  ye uttarāya anudisāya sattā…  ye dakkhiṇāya anudisāya sattā…
ye heṭṭhimāya disāya sattā…  ye uparimāya disāya sattā…  ye dasasu disāsu
sattā te appaṭikūlā honti. Karuṇāya bhāvitattā…  muditāya bhāvitattā…
upekkhāya bhāvitattā ye puratthimāya disāya sattā…pe…  ye dasasu disāsu sattā
te appaṭikūlā honti.
<strong>Sabbena lokena avirujjhamāno</strong>ti sabbena lokena avirujjhamāno,
appaṭivirujjhamāno anāghātiyamāno appaṭihaññamānoti—  sabbena lokena
avirujjhamāno, eko care khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1557"></a>
<a class="sc" id="59"></a>
“Mettaṃ upekkhaṃ karuṇaṃ vimuttiṃ,<br>
Āsevamāno muditañca kāle;<br>
Sabbena lokena avirujjhamāno,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv160"></a>
<a class="ms" id="p_25Cn_1558"></a>
<a class="sc" id="60"></a>
<strong>Rāgañca dosañca pahāya mohaṃ,</strong>
<br>
<strong>Sandālayitvāna saṃyojanāni;</strong>
<br>
<strong>Asantasaṃ jīvitasaṅkhayamhi,</strong>
<br>
<strong>Eko care khaggavisāṇakappo.</strong>
(10)<br>
</p>
</blockquote>
<p>
<a class="ms" id="p_25Cn_1559"></a><a class="sc" id="61"></a><strong>Rāgañca
dosañca pahāya mohan</strong>ti.
<strong>Rāgo</strong>ti yo rāgo sārāgo…pe…  abhijjhā lobho akusalamūlaṃ.
<strong>Doso</strong>ti yo cittassa āghāto…pe…  caṇḍikkaṃ asuropo anattamanatā
cittassa.
<strong>Moho</strong>ti dukkhe aññāṇaṃ…pe…  avijjālaṅgī moho akusalamūlaṃ.
<strong>Rāgañca dosañca pahāya mohan</strong>ti so paccekasambuddho rāgañca
dosañca mohañca pahāya pajahitvā vinodetvā byantīkaritvā anabhāvaṃ gametvāti—
rāgañca dosañca pahāya mohaṃ.</p>
<p>
<a class="ms" id="p_25Cn_1560"></a><a class="sc" id="62"></a><strong>Sandālayitvāna
saṃyojanānī</strong>ti. Dasa saṃyojanāni—  kāmarāgasaṃyojanaṃ
paṭighasaṃyojanaṃ…pe…  avijjāsaṃyojanaṃ.
<strong>Sandālayitvāna saṃyojanānī</strong>ti dasa saṃyojanāni sandālayitvā
padālayitvā sampadālayitvā pajahitvā vinodetvā byantīkaritvā anabhāvaṃ
gametvāti—  sandālayitvāna saṃyojanāni.</p>
<p>
<a class="ms" id="p_25Cn_1561"></a><a class="sc" id="63"></a><strong>Asantasaṃ
jīvitasaṅkhayamhī</strong>ti so paccekasambuddho jīvitapariyosāne asantāsī
anutrāsī anubbiggo anussaṅkī anutrāso abhīrū acchambhī anutrāsī apalāyī
pahīnabhayabheravo vigatalomahaṃso viharatīti—  asantasaṃ jīvitasaṅkhayamhi,
eko care khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1562"></a>
<a class="sc" id="64"></a>
“Rāgañca dosañca pahāya mohaṃ,<br>
Sandālayitvāna saṃyojanāni;<br>
Asantasaṃ jīvitasaṅkhayamhi,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv161"></a>
<a class="ms" id="p_25Cn_1563"></a>
<a class="sc" id="65"></a>
<strong>Bhajanti sevanti ca kāraṇatthā,</strong>
<br>
<strong>Nikkāraṇā dullabhā ajja mittā;</strong>
<br>
<strong>Attatthapaññā asucī manussā,</strong>
<br>
<strong>Eko care khaggavisāṇakappo.</strong>
(11)<br>
</p>
</blockquote>
<p>
<a class="ms" id="p_25Cn_1564"></a><a class="sc" id="66"></a><strong>Bhajanti
sevanti ca kāraṇatthā</strong>ti attatthakāraṇā paratthakāraṇā ubhayatthakāraṇā
diṭṭhadhammikatthakāraṇā samparāyikatthakāraṇā paramatthakāraṇā bhajanti
sambhajanti sevanti nisevanti saṃsevanti paṭisevantīti—  bhajanti sevanti ca
kāraṇatthā.</p>
<p>
<a class="ms" id="p_25Cn_1565"></a><a class="sc" id="67"></a><strong>Nikkāraṇā
dullabhā ajja mittā</strong>ti dve mittā—  agārikamitto ca anāgārikamitto
ca…pe…  ayaṃ agārikamitto…pe…  ayaṃ anāgārikamitto.
<strong>Nikkāraṇā dullabhā ajja mittā</strong>ti ime dve mittā akāraṇā
nikkāraṇā ahetū appaccayā dullabhā dulladdhā sudulladdhā ti—  nikkāraṇā
dullabhā ajja mittā.</p>
<p>
<a class="ms" id="p_25Cn_1566"></a><a class="sc" id="68"></a><strong>Attatthapaññā
asucī manussā</strong>ti.
<strong>Attatthapaññā</strong>ti attano atthāya attano hetu attano paccayā
attano kāraṇā bhajanti sambhajanti sevanti nisevanti saṃsevanti paṭisevanti
ācaranti samācaranti payirupāsanti paripucchanti paripañhantīti—
attatthapaññā.
<strong>Asucī manussā</strong>ti asucinā kāyakammena samannāgatāti asucī
manussā, asucinā vacīkammena samannāgatāti asucī manussā, asucinā manokammena
samannāgatāti asucī manussā, asucinā pāṇātipātena…pe…  asucinā adinnādānena…
asucinā kāmesumicchācārena…  asucinā musāvādena…  asuciyā pisuṇāya vācāya
samannāgatā…  asuciyā pharusāya vācāya samannāgatā…  asucinā samphappalāpena
samannāgatā…  asuciyā abhijjhāya samannāgatā…  asucinā byāpādena samannāgatāti
asucī manussā, asuciyā micchādiṭṭhiyā samannāgatāti asucī manussā, asuciyā
cetanāya samannāgatāti asucī manussā, asuciyā patthanāya samannāgatāti asucī
manussā, asucinā paṇidhinā samannāgatāti asucī manussā, asucī hīnā nihīnā omakā
lāmakā chatukkā parittāti—  attatthapaññā asucī manussā.</p>
<p>
<a class="ms" id="p_25Cn_1567"></a><a class="sc" id="69"></a><strong>Eko care
khaggavisāṇakappo</strong>ti.
<strong>Eko</strong>ti so paccekasambuddho pabbajjāsaṅkhātena eko…pe…
<strong>care</strong>ti aṭṭha cariyāyo…pe…
<strong>khaggavisāṇakappo</strong>ti yathā khaggassa nāma visāṇaṃ ekaṃ hoti
adutiyaṃ…pe…  eko care khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1568"></a>
<a class="sc" id="70"></a>
“Bhajanti sevanti ca kāraṇatthā,<br>
Nikkāraṇā dullabhā ajja mittā;<br>
Attatthapaññā asucī manussā,<br>
Eko care khaggavisāṇakappo”ti.<br>
</p>
</blockquote>
<p class="endsutta">
<a class="ms" id="p_25Cn_1569"></a>
<a class="sc" id="71"></a>
Catuttho vaggo.</p>
<p class="endsection">
<a class="ms" id="p_25Cn_1570"></a>
<a class="sc" id="72"></a>
Khaggavisāṇasuttaniddeso ekūnavīsatimo.</p>
<blockquote class="uddanagatha">
<p>
<a class="ms" id="p_25Cn_1571"></a>
<a class="sc" id="73"></a>
Ajito tissametteyyo,<br>
puṇṇako atha mettagū;<br>
Dhotako upasīvo ca,<br>
nando ca atha hemako.<br>
</p>
<p>
<a class="ms" id="p_25Cn_1572"></a>
<a class="sc" id="74"></a>
Todeyyakappā dubhayo,<br>
jatukaṇṇī ca paṇḍito;<br>
Bhadrāvudho udayo ca,<br>
posālo cāpi brāhmaṇo;<br>
Mogharājā ca medhāvī,<br>
piṅgiyo ca mahāisi.<br>
</p>
<p>
<a class="ms" id="p_25Cn_1573"></a>
<a class="sc" id="75"></a>
Soḷasānaṃ panetesaṃ,<br>
brāhmaṇānaṃva sāsanaṃ;<br>
Pārāyanānaṃ niddesā,<br>
tattakā ca bhavanti hi.<br>
</p>
<p>
<a class="ms" id="p_25Cn_1574"></a>
<a class="sc" id="76"></a>
Khaggavisāṇasuttānaṃ,<br>
niddesāpi tatheva ca;<br>
Niddesā duvidhā ñeyyā,<br>
paripuṇṇā sulakkhitāti.<br>
</p>
</blockquote>
<p class="endbook">
<a class="ms" id="p_25Cn_1575"></a>
<a class="sc" id="77"></a>
Cūḷaniddesapāḷi niṭṭhitā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>