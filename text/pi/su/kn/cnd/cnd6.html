<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="cnd6">
<article>
<div class="hgroup">
<p class="division">Cūḷaniddesa</p>
<p>Pārāyanavagganiddesa</p>
<h1>2 Pārāyanatthutigāthāniddesa</h1>
</div>
<p>
<a class="sc" id="1"></a>
<a class="ms" id="p_25Cn_1028"></a>
<a class="msdiv" id="msdiv93"></a>
<span class="cross" title='[{"bm":"716","desc":"Pārāyanatthutigāthā","lang":"pi","uid":"snp5.18"}]'>^</span>
<strong>Idamavoca bhagavā magadhesu viharanto pāsāṇake cetiye, <span class="var" title='[{"eds":["s1","s2","s3","mr"],"var":"paricārikasoḷasannaṃ "}]'>paricārakasoḷasānaṃ</span>
brāhmaṇānaṃ ajjhiṭṭho puṭṭho puṭṭho pañhaṃ byākāsi.</strong></p>
<p>
<a class="sc" id="2"></a>
<a class="ms" id="p_25Cn_1029"></a>
<strong>Idamavoca bhagavā</strong>ti <span class="var" title='[{"eds":["bj","s1","s2","s3"],"var":"imaṃ "}]'>idaṃ</span> pārāyanaṃ avoca.
<strong>Bhagavā</strong>ti gāravādhivacanametaṃ … pe … sacchikā paññatti, yadidaṃ bhagavāti—idamavoca
bhagavā. <strong>Magadhesu viharanto</strong>ti magadhanāmake janapade viharanto iriyanto vattento pālento yapento yāpento.
<strong>Pāsāṇake cetiye</strong>ti pāsāṇakacetiyaṃ vuccati buddhāsananti—magadhesu viharanto pāsāṇake cetiye.
<strong>Paricārakasoḷasānaṃ brāhmaṇānan</strong>ti <span class="var" title='[{"eds":["mr"],"var":"siṅgiyo "}]'>piṅgiyo</span> brāhmaṇo bāvarissa brāhmaṇassa paddho paddhacaro <span class="var" title='[{"eds":["s1","s2","s3","mr"],"var":"paricāriko "}]'>paricārako</span> sisso.
<span class="var" title='[{"eds":["bj","mr"],"var":"tena "}]'>Piṅgiyena</span> te soḷasāti—evampi paricārakasoḷasānaṃ brāhmaṇānaṃ. Atha vā te soḷasa
brāhmaṇā buddhassa bhagavato paddhā paddhacarā paricārakā sissāti— evampi
paricārakasoḷasānaṃ brāhmaṇānaṃ.</p>
<p>
<a class="sc" id="3"></a>
<a class="ms" id="p_25Cn_1030"></a>
<strong>Ajjhiṭṭho puṭṭho puṭṭho pañhaṃ byākāsī</strong>ti.
<strong>Ajjhiṭṭho</strong>ti ajjhiṭṭho ajjhesito.
<strong>Puṭṭho puṭṭho</strong>ti puṭṭho puṭṭho pucchito pucchito yācito yācito ajjhesito ajjhesito pasādito
pasādito. <strong>Pañhaṃ byākāsī</strong>ti pañhaṃ byākāsi ācikkhi desesi paññapesi paṭṭhapesi vivari vibhaji
uttānīākāsi pakāsesīti—ajjhiṭṭho puṭṭho puṭṭho pañhaṃ byākāsi. Tenetaṃ
vuccati—</p>
<p>
<a class="sc" id="4"></a>
<a class="ms" id="p_25Cn_1031"></a>
“Idamavoca bhagavā magadhesu viharanto pāsāṇake cetiye, paricārakasoḷasānaṃ
brāhmaṇānaṃ ajjhiṭṭho puṭṭho puṭṭho pañhaṃ byākāsī”ti.</p>
<p>
<a class="sc" id="5"></a>
<a class="ms" id="p_25Cn_1032"></a>
<a class="msdiv" id="msdiv94"></a>
<strong>Ekamekassa cepi pañhassa atthamaññāya dhammamaññāya dhammānudhammaṃ
paṭipajjeyya, gaccheyyeva jarāmaraṇassa pāraṃ. Pāraṅgamanīyā ime dhammāti.
Tasmā imassa dhammapariyāyassa “pārāyanan”teva adhivacanaṃ.</strong></p>
<p>
<a class="sc" id="6"></a>
<a class="ms" id="p_25Cn_1033"></a>
<strong>Ekamekassa cepi pañhassā</strong>ti ekamekassa cepi ajitapañhassa, ekamekassa cepi tissametteyyapañhassa,
ekamekassa cepi puṇṇakapañhassa, ekamekassa cepi mettagūpañhassa, ekamekassa
cepi dhotakapañhassa, ekamekassa cepi upasīvapañhassa, ekamekassa cepi
nandakapañhassa, ekamekassa cepi hemakapañhassa, ekamekassa cepi
todeyyapañhassa, ekamekassa cepi kappapañhassa, ekamekassa cepi
jatukaṇṇipañhassa, ekamekassa cepi bhadrāvudhapañhassa, ekamekassa cepi
udayapañhassa, ekamekassa cepi posālapañhassa, ekamekassa cepi
mogharājapañhassa, ekamekassa cepi piṅgiyapañhassāti—ekamekassa cepi pañhassa.</p>
<p>
<a class="sc" id="7"></a>
<a class="ms" id="p_25Cn_1034"></a>
<strong>Atthamaññāya dhammamaññāyā</strong>ti sveva pañho dhammo, <span class="var" title='[{"eds":["bj","mr"],"var":"vissajjanaṃ "}]'>visajjanaṃ</span> atthoti atthaṃ aññāya jānitvā tulayitvā
tīrayitvā vibhāvayitvā vibhūtaṃ katvāti—atthamaññāya. <strong>Dhammamaññāyā</strong>ti dhammaṃ aññāya jānitvā tulayitvā tīrayitvā vibhāvayitvā vibhūtaṃ katvāti—
dhammamaññāyāti—atthamaññāya dhammamaññāya. <strong>Dhammānudhammaṃ paṭipajjeyyā</strong>ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ
dhammānudhammapaṭipadaṃ paṭipajjeyyāti—dhammānudhammaṃ paṭipajjeyya. <strong>Gaccheyyeva jarāmaraṇassa pāran</strong>ti jarāmaraṇassa pāraṃ vuccati amataṃ nibbānaṃ. Yo so sabbasaṅkhārasamatho
sabbūpadhipaṭinissaggo taṇhakkhayo virāgo nirodho nibbānaṃ. <strong>Gaccheyyeva jarāmaraṇassa pāran</strong>ti jarāmaraṇassa pāraṃ gaccheyya, pāraṃ adhigaccheyya, pāraṃ adhiphasseyya,
pāraṃ sacchikareyyāti—gaccheyyeva jarāmaraṇassa pāraṃ. <strong>Pāraṅgamanīyā ime dhammā</strong>ti ime dhammā pāraṅgamanīyā. Pāraṃ pāpenti pāraṃ sampāpenti pāraṃ
samanupāpenti, jarāmaraṇassa <span class="var" title='[{"eds":["s1","s2","s3"],"var":"tāraṇāya "}]'>taraṇāya</span> saṃvattantīti—pāraṅgamanīyā ime
dhammāti.</p>
<p>
<a class="sc" id="8"></a>
<a class="ms" id="p_25Cn_1035"></a>
<strong>Tasmā imassa dhammapariyāyassā</strong>ti.
<strong>Tasmā</strong>ti tasmā taṃkāraṇā taṃhetu tappaccayā taṃnidānāti—tasmā.
<strong>Imassa dhammapariyāyassā</strong>ti imassa pārāyanassāti—tasmā imassa dhammapariyāyassa.
<strong>Pārāyananteva adhivacanan</strong>ti pāraṃ vuccati amataṃ nibbānaṃ … pe … nirodho nibbānaṃ. Ayanaṃ vuccati maggo,
seyyathidaṃ—sammādiṭṭhi … pe … sammāsamādhi. <strong>Adhivacanan</strong>ti saṅkhā samaññā paññatti vohāro nāmaṃ nāmakammaṃ nāmadheyyaṃ nirutti
byañjanaṃ abhilāpoti—pārāyananteva adhivacanaṃ. Tenetaṃ vuccati—</p>
<p>
<a class="sc" id="9"></a>
<a class="ms" id="p_25Cn_1036"></a>
“Ekamekassa cepi pañhassa atthamaññāya dhammamaññāya dhammānudhammaṃ
paṭipajjeyya, gaccheyyeva jarāmaraṇassa pāraṃ. Pāraṅgamanīyā ime dhammāti.
Tasmā imassa dhammapariyāyassa ‘pārāyanan’teva adhivacanan”ti.</p>
<blockquote class="gatha">
<p>
<a class="sc" id="10"></a>
<a class="ms" id="p_25Cn_1037"></a>
<a class="msdiv" id="msdiv95"></a>
<span class="cross" title='[{"bm":"716-718","desc":"Pārāyanatthutigāthā","lang":"pi","uid":"snp5.18"}]'>^</span>
<strong>Ajito tissametteyyo,</strong><strong>puṇṇako atha mettagū;</strong><strong>Dhotako upasīvo ca,</strong><strong>nando ca atha hemako.</strong> (1)</p>
<p>
<a class="sc" id="11"></a>
<a class="ms" id="p_25Cn_1038"></a>
<a class="msdiv" id="msdiv96"></a>
<strong>Todeyyakappā dubhayo,</strong><strong>jatukaṇṇī ca paṇḍito;</strong><strong>Bhadrāvudho udayo ca,</strong><strong>posālo cāpi brāhmaṇo;</strong><strong>Mogharājā ca medhāvī,</strong><strong>piṅgiyo ca mahāisi.</strong> (2)</p>
<p>
<a class="sc" id="12"></a>
<a class="ms" id="p_25Cn_1039"></a>
<a class="msdiv" id="msdiv97"></a>
<strong>Ete buddhaṃ upāgacchuṃ,</strong><strong>Sampannacaraṇaṃ isiṃ;</strong><strong>Pucchantā nipuṇe pañhe,</strong><strong>Buddhaseṭṭhaṃ upāgamuṃ.</strong> (3)</p>
</blockquote>
<p>
<a class="sc" id="13"></a>
<a class="ms" id="p_25Cn_1040"></a>
<strong>Ete buddhaṃ upāgacchun</strong>ti.
<strong>Ete</strong>ti soḷasa pārāyaniyā brāhmaṇā.
<strong>Buddho</strong>ti yo so bhagavā sayambhū anācariyako pubbe ananussutesu dhammesu sāmaṃ saccāni
abhisambujjhi, tattha ca sabbaññutaṃ patto balesu ca vasībhāvaṃ. <strong><span class="cross" title='[{"bm":"54","desc":"16 Sāriputtasuttaniddesa","lang":"pi","uid":"mnd16"},{"bm":"60","desc":"Ānāpānassatikathā","lang":"pi","uid":"ps1.3"}]'>^</span>Buddho</strong>ti kenaṭṭhena buddho? Bujjhitā saccānīti buddho, bodhetā pajāyāti buddho,
sabbaññutāya buddho, sabbadassāvitāya buddho, <span class="var" title='[{"eds":["bj"],"var":"anaññaneyyatāya "}]'>abhiññeyyatāya</span> buddho, <span class="var" title='[{"eds":["bj","s1","s2","s3","c1"],"var":"vikasitāya "}]'>visavitāya</span>
buddho, khīṇāsavasaṅkhātena buddho, nirupalepasaṅkhātena buddho,
ekantavītarāgoti buddho, ekantavītadosoti buddho, ekantavītamohoti buddho,
ekantanikkilesoti buddho, ekāyanamaggaṃ gatoti buddho, eko anuttaraṃ
sammāsambodhiṃ abhisambuddhoti buddho, abuddhivihatattā buddhipaṭilābhāti
buddho. <strong>Buddho</strong>ti netaṃ nāmaṃ mātarā kataṃ na pitarā kataṃ na bhātarā kataṃ na bhaginiyā kataṃ
na mittāmaccehi kataṃ na ñātisālohitehi kataṃ na samaṇabrāhmaṇehi kataṃ na
devatāhi kataṃ. Vimokkhantikametaṃ buddhānaṃ bhagavantānaṃ bodhiyā mūle saha
sabbaññutañāṇassa paṭilābhā sacchikā paññatti, yadidaṃ buddhoti. <strong>Ete buddhaṃ upāgacchun</strong>ti ete buddhaṃ upāgamiṃsu upasaṅkamiṃsu payirupāsiṃsu paripucchiṃsu
paripañhiṃsūti—ete buddhaṃ upāgacchuṃ.</p>
<p>
<a class="sc" id="14"></a>
<a class="ms" id="p_25Cn_1041"></a>
<strong>Sampannacaraṇaṃ isin</strong>ti
<strong>caraṇaṃ</strong> vuccati <span class="var" title='[{"eds":["bj"],"var":"silāpāramippanti "},{"eds":["s1","s2","s3"],"var":"sīlācāranipphatti "}]'>sīlācāranibbatti</span>. Sīlasaṃvaropi caraṇaṃ, indriyasaṃvaropi caraṇaṃ,
bhojane mattaññutāpi caraṇaṃ, jāgariyānuyogopi caraṇaṃ, sattapi saddhammā
caraṇaṃ, cattāripi jhānāni caraṇaṃ. <strong>Sampannacaraṇan</strong>ti sampannacaraṇaṃ seṭṭhacaraṇaṃ <span class="var" title='[{"eds":["mr"],"var":"visiṭṭhacaraṇaṃ "},{"note":"idaṃ padaṃ syā1-3 potthakesu"}]'>viseṭṭhacaraṇaṃ</span> pāmokkhacaraṇaṃ uttamacaraṇaṃ
pavaracaraṇaṃ. <strong>Isī</strong>ti isi bhagavā mahantaṃ sīlakkhandhaṃ esī gavesī pariyesīti isi … pe …
mahesakkhehi vā sattehi esito gavesito pariyesito—“kahaṃ buddho, kahaṃ bhagavā,
kahaṃ devadevo kahaṃ narāsabho”ti—isīti—sampannacaraṇaṃ isiṃ.</p>
<p>
<a class="sc" id="15"></a>
<a class="ms" id="p_25Cn_1042"></a>
<strong>Pucchantā nipuṇe pañhe</strong>ti.
<strong>Pucchantā</strong>ti pucchantā yācantā ajjhesantā pasādentā.
<strong>Nipuṇe pañhe</strong>ti gambhīre duddase duranubodhe sante paṇīte atakkāvacare nipuṇe
paṇḍitavedanīye pañheti—pucchantā nipuṇe pañhe.</p>
<p>
<a class="sc" id="16"></a>
<a class="ms" id="p_25Cn_1043"></a>
<strong>Buddhaseṭṭhaṃ upāgamun</strong>ti.
<strong>Buddho</strong>ti yo so bhagavā … pe … sacchikā paññatti, yadidaṃ buddhoti.
<strong>Seṭṭhan</strong>ti aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ buddhaṃ upāgamuṃ
upāgamiṃsu upasaṅkamiṃsu payirupāsiṃsu paripucchiṃsu paripañhiṃsūti—
buddhaseṭṭhaṃ upāgamuṃ. Tenetaṃ vuccati—</p>
<blockquote class="gatha">
<p>
<a class="sc" id="17"></a>
<a class="ms" id="p_25Cn_1044"></a>
“Ete buddhaṃ upāgacchuṃ,<br>
sampannacaraṇaṃ isiṃ;<br>
Pucchantā nipuṇe pañhe,<br>
buddhaseṭṭhaṃ upāgamun”ti.</p>
<p>
<a class="sc" id="18"></a>
<a class="ms" id="p_25Cn_1045"></a>
<a class="msdiv" id="msdiv98"></a>
<span class="cross" title='[{"bm":"719","desc":"Pārāyanatthutigāthā","lang":"pi","uid":"snp5.18"}]'>^</span>
<strong>Tesaṃ buddho <span class="var" title='[{"eds":["bj","s1","s2","s3","pts1"],"var":"byākāsi "}]'>pabyākāsi</span>,</strong><strong><span class="var" title='[{"note":"sī , pā1 18Sn:1337","var":"pañhe "}]'>Pañhaṃ</span> puṭṭho yathātathaṃ;</strong><strong>Pañhānaṃ veyyākaraṇena,</strong><strong>Tosesi brāhmaṇe muni.</strong> (4)</p>
</blockquote>
<p>
<a class="sc" id="19"></a>
<a class="ms" id="p_25Cn_1046"></a>
<strong>Tesaṃ buddho pabyākāsī</strong>ti.
<strong>Tesan</strong>ti <span class="var" title='[{"eds":["bj","s1","s2","s3"],"var":"soḷasannaṃ "}]'>soḷasānaṃ</span> pārāyaniyānaṃ brāhmaṇānaṃ.
<strong>Buddho</strong>ti yo so bhagavā … pe … sacchikā paññatti, yadidaṃ buddhoti.
<strong>Pabyākāsī</strong>ti tesaṃ buddho pabyākāsi ācikkhi desesi paññapesi paṭṭhapesi vivari vibhaji
uttānīakāsi pakāsesīti—tesaṃ buddho pabyākāsi.</p>
<p>
<a class="sc" id="20"></a>
<a class="ms" id="p_25Cn_1047"></a>
<strong>Pañhaṃ puṭṭho yathātathan</strong>ti.
<strong>Pañhaṃ puṭṭho</strong>ti pañhaṃ puṭṭho pucchito yācito ajjhesito pasādito.
<strong>Yathātathan</strong>ti yathā ācikkhitabbaṃ tathā ācikkhi, yathā desitabbaṃ tathā desesi, yathā
paññapetabbaṃ tathā paññapesi, yathā paṭṭhapetabbaṃ tathā paṭṭhapesi, yathā
vivaritabbaṃ tathā vivari, yathā vibhajitabbaṃ tathā vibhaji, yathā
uttānīkātabbaṃ tathā uttānīakāsi, yathā pakāsitabbaṃ tathā pakāsesīti—pañhaṃ
puṭṭho yathātathaṃ.</p>
<p>
<a class="sc" id="21"></a>
<a class="ms" id="p_25Cn_1048"></a>
<strong>Pañhānaṃ veyyākaraṇenā</strong>ti pañhānaṃ veyyākaraṇena ācikkhanena desanena paññapanena paṭṭhapanena
vivaraṇena vibhajanena uttānīkammena pakāsanenāti—pañhānaṃ veyyākaraṇena.</p>
<p>
<a class="sc" id="22"></a>
<a class="ms" id="p_25Cn_1049"></a>
<strong>Tosesi brāhmaṇe munī</strong>ti.
<strong>Tosesī</strong>ti tosesi vitosesi pasādesi ārādhesi attamane akāsi.
<strong>Brāhmaṇe</strong>ti soḷasa pārāyaniye brāhmaṇe.
<strong>Munī</strong>ti monaṃ vuccati ñāṇaṃ … pe … saṅgajālamaticca so munīti—tosesi brāhmaṇe muni.
Tenetaṃ vuccati—</p>
<blockquote class="gatha">
<p>
<a class="sc" id="23"></a>
<a class="ms" id="p_25Cn_1050"></a>
“Tesaṃ buddho pabyākāsi,<br>
pañhaṃ puṭṭho yathātathaṃ;<br>
Pañhānaṃ veyyākaraṇena,<br>
tosesi brāhmaṇe munī”ti.</p>
<p>
<a class="sc" id="24"></a>
<a class="ms" id="p_25Cn_1051"></a>
<a class="msdiv" id="msdiv99"></a>
<span class="cross" title='[{"bm":"720","desc":"Pārāyanatthutigāthā","lang":"pi","uid":"snp5.18"}]'>^</span>
<strong>Te tositā cakkhumatā,</strong><strong>buddhenādiccabandhunā;</strong><strong>Brahmacariyamacariṃsu,</strong><strong>varapaññassa santike.</strong> (5)</p>
</blockquote>
<p>
<a class="sc" id="25"></a>
<a class="ms" id="p_25Cn_1052"></a>
<strong>Te tositā cakkhumatā</strong>ti.
<strong>Te</strong>ti soḷasa pārāyaniyā brāhmaṇā.
<strong>Tositā</strong>ti tositā vitositā pasāditā ārādhitā attamanā katāti—te tositā.
<strong>Cakkhumatā</strong>ti bhagavā pañcahi cakkhūhi cakkhumā—maṃsacakkhunāpi cakkhumā, dibbacakkhunāpi
cakkhumā, paññācakkhunāpi cakkhumā, buddhacakkhunāpi cakkhumā,
samantacakkhunāpi cakkhumā. Kathaṃ bhagavā maṃsacakkhunāpi cakkhumā … pe … evaṃ
bhagavā samantacakkhunāpi cakkhumāti—te tositā cakkhumatā.</p>
<p>
<a class="sc" id="26"></a>
<a class="ms" id="p_25Cn_1053"></a>
<strong>Buddhenādiccabandhunā</strong>ti.
<strong>Buddho</strong>ti yo so bhagavā … pe … sacchikā paññatti, yadidaṃ buddhoti.
<strong>Ādiccabandhunā</strong>ti
<strong>ādicco</strong> vuccati sūriyo. So gotamo gottena, bhagavāpi gotamo gottena, bhagavā sūriyassa
gottañātako gottabandhu. Tasmā buddho ādiccabandhūti—buddhenādiccabandhunā.</p>
<p>
<a class="sc" id="27"></a>
<a class="ms" id="p_25Cn_1054"></a>
<strong>Brahmacariyamacariṃsū</strong>ti brahmacariyaṃ vuccati asaddhammasamāpattiyā ārati virati paṭivirati veramaṇī
<span class="var" title='[{"eds":["bj"],"var":"viramaṇā "}]'>viramaṇaṃ</span> akiriyā akaraṇaṃ anajjhāpatti velāanatikkamo setughāto. Api ca
nippariyāyavasena brahmacariyaṃ vuccati ariyo aṭṭhaṅgiko maggo, seyyathidaṃ—
sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo,
sammāsati, sammāsamādhi. <strong>Brahmacariyamacariṃsū</strong>ti brahmacariyaṃ <span class="var" title='[{"eds":["bj","s1","s2","s3"],"var":"acariṃsu "}]'>cariṃsu</span> acariṃsu samādāya vattiṃsūti—brahmacariyamacariṃsu.</p>
<p>
<a class="sc" id="28"></a>
<a class="ms" id="p_25Cn_1055"></a>
<strong>Varapaññassa santike</strong>ti varapaññassa aggapaññassa seṭṭhapaññassa viseṭṭhapaññassa pāmokkhapaññassa
uttamapaññassa pavarapaññassa. <strong>Santike</strong>ti santike sāmantā āsanne avidūre upakaṭṭheti—varapaññassa santike. Tenetaṃ
vuccati—</p>
<blockquote class="gatha">
<p>
<a class="sc" id="29"></a>
<a class="ms" id="p_25Cn_1056"></a>
“Te tositā cakkhumatā,<br>
buddhenādiccabandhunā;<br>
Brahmacariyamacariṃsu,<br>
varapaññassa santike”ti.</p>
<p>
<a class="sc" id="30"></a>
<a class="ms" id="p_25Cn_1057"></a>
<a class="msdiv" id="msdiv100"></a>
<span class="cross" title='[{"bm":"721","desc":"Pārāyanatthutigāthā","lang":"pi","uid":"snp5.18"}]'>^</span>
<strong>Ekamekassa pañhassa,</strong><strong>yathā buddhena desitaṃ;</strong><strong>Tathā yo paṭipajjeyya,</strong><strong>gacche pāraṃ apārato.</strong> (6)</p>
</blockquote>
<p>
<a class="sc" id="31"></a>
<a class="ms" id="p_25Cn_1058"></a>
<strong>Ekamekassa pañhassā</strong>ti ekamekassa ajitapañhassa, ekamekassa tissametteyyapañhassa … pe … ekamekassa
piṅgiyapañhassāti—ekamekassa pañhassa.</p>
<p>
<a class="sc" id="32"></a>
<a class="ms" id="p_25Cn_1059"></a>
<strong>Yathā buddhena desitan</strong>ti.
<strong>Buddho</strong>ti yo so bhagavā sayambhū … pe … sacchikā paññatti, yadidaṃ buddhoti.
<strong>Yathā buddhena desitan</strong>ti yathā buddhena ācikkhitaṃ desitaṃ paññapitaṃ paṭṭhapitaṃ vivaritaṃ
<span class="var" title='[{"eds":["s1","s2","s3"],"var":"vibhattaṃ "}]'>vibhajitaṃ</span> uttānīkataṃ pakāsitanti—yathā buddhena desitaṃ.</p>
<p>
<a class="sc" id="33"></a>
<a class="ms" id="p_25Cn_1060"></a>
<strong>Tathā yo paṭipajjeyyā</strong>ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ
dhammānudhammapaṭipadaṃ paṭipajjeyyāti—tathā yo paṭipajjeyya.</p>
<p>
<a class="sc" id="34"></a>
<a class="ms" id="p_25Cn_1061"></a>
<strong>Gacche pāraṃ apārato</strong>ti pāraṃ vuccati amataṃ nibbānaṃ … pe … nirodho nibbānaṃ; apāraṃ vuccanti
kilesā ca khandhā ca abhisaṅkhārā ca. <strong>Gacche pāraṃ apārato</strong>ti apārato pāraṃ gaccheyya, pāraṃ adhigaccheyya, pāraṃ phasseyya, pāraṃ
sacchikareyyāti—gacche pāraṃ apārato. Tenetaṃ vuccati—</p>
<blockquote class="gatha">
<p>
<a class="sc" id="35"></a>
<a class="ms" id="p_25Cn_1062"></a>
“Ekamekassa pañhassa,<br>
yathā buddhena desitaṃ;<br>
Tathā yo paṭipajjeyya,<br>
gacche pāraṃ apārato”ti.</p>
<p>
<a class="sc" id="36"></a>
<a class="ms" id="p_25Cn_1063"></a>
<a class="msdiv" id="msdiv101"></a>
<span class="cross" title='[{"bm":"722","desc":"Pārāyanatthutigāthā","lang":"pi","uid":"snp5.18"}]'>^</span>
<strong>Apārā pāraṃ gaccheyya,</strong><strong>bhāvento maggamuttamaṃ;</strong><strong>Maggo so pāraṃ gamanāya,</strong><strong>tasmā pārāyanaṃ iti.</strong> (7)</p>
</blockquote>
<p>
<a class="sc" id="37"></a>
<a class="ms" id="p_25Cn_1064"></a>
<strong>Apārā pāraṃ gaccheyyā</strong>ti apāraṃ vuccanti kilesā ca khandhā ca abhisaṅkhārā ca; pāraṃ vuccati amataṃ
nibbānaṃ … pe … taṇhakkhayo virāgo nirodho nibbānaṃ. <strong>Apārā pāraṃ gaccheyyā</strong>ti apārā pāraṃ gaccheyya, pāraṃ adhigaccheyya, pāraṃ phasseyya, pāraṃ
sacchikareyyāti—apārā pāraṃ gaccheyya.</p>
<p>
<a class="sc" id="38"></a>
<a class="ms" id="p_25Cn_1065"></a>
<strong>Bhāvento maggamuttaman</strong>ti maggamuttamaṃ vuccati ariyo aṭṭhaṅgiko maggo, seyyathidaṃ—sammādiṭṭhi … pe …
sammāsamādhi. <strong>Maggamuttaman</strong>ti maggaṃ aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ.
<strong>Bhāvento</strong>ti bhāvento āsevanto bahulīkarontoti—bhāvento maggamuttamaṃ.</p>
<p>
<a class="sc" id="39"></a>
<a class="ms" id="p_25Cn_1066"></a>
<strong>Maggo so pāraṃ gamanāyā</strong>ti—</p>
<blockquote class="gatha">
<p>
<a class="sc" id="40"></a>
<a class="ms" id="p_25Cn_1067"></a>
Maggo pantho patho <span class="var" title='[{"eds":["mr"],"var":"addho "}]'>pajjo</span>,<br>
añjasaṃ vaṭumāyanaṃ;<br>
Nāvā uttarasetu ca,<br>
kullo ca bhisi <span class="var" title='[{"eds":["mr"],"var":"saṅgamo "}]'>saṅkamo</span>.</p>
</blockquote>
<p>
<a class="sc" id="41"></a>
<a class="ms" id="p_25Cn_1068"></a>
<strong>Pāraṃ gamanāyā</strong>ti pāraṃ gamanāya pāraṃ sampāpanāya pāraṃ samanupāpanāya jarāmaraṇassa
taraṇāyāti—maggo so pāraṃ gamanāya.</p>
<p>
<a class="sc" id="42"></a>
<a class="ms" id="p_25Cn_1069"></a>
<strong>Tasmā pārāyanaṃ itī</strong>ti.
<strong>Tasmā</strong>ti tasmā taṃkāraṇā taṃhetu tappaccayā taṃnidānā. Pāraṃ vuccati amataṃ nibbānaṃ
… pe … nirodho nibbānaṃ. Ayanaṃ vuccati maggo. <strong>Itī</strong>ti padasandhi … pe … padānupubbatāpetaṃ itīti—tasmā pārāyanaṃ iti. Tenetaṃ
vuccati—</p>
<blockquote class="gatha">
<p>
<a class="sc" id="43"></a>
<a class="ms" id="p_25Cn_1070"></a>
“Apārā pāraṃ gaccheyya,<br>
bhāvento maggamuttamaṃ;<br>
Maggo so pāraṃ gamanāya,<br>
tasmā pārāyanaṃ itī”ti.</p>
</blockquote>
<p class="endsutta">
<a class="sc" id="44"></a>
<a class="ms" id="p_25Cn_1071"></a>
Pārāyanatthutigāthāniddeso sattarasamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>