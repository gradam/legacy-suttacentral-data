<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cnd6">
<article>
<div class="hgroup">
<p class="division">Cūḷaniddesa</p>
<p>Pārāyanavagganiddesa</p>
<h1>Pārāyanatthutigāthāniddesa</h1>
</div>
<p>
<a class="ms" id="p_25Cn_1028"></a><a class="msdiv" id="msdiv93"></a>
<a class="sc" id="1"></a><strong>Idamavoca bhagavā magadhesu viharanto pāsāṇake
cetiye, paricārakasoḷasānaṃ brāhmaṇānaṃ ajjhiṭṭho puṭṭho puṭṭho pañhaṃ
byākāsi.</strong></p>
<p>
<a class="ms" id="p_25Cn_1029"></a><a class="sc" id="2"></a><strong>Idamavoca
bhagavā</strong>ti idaṃ pārāyanaṃ avoca.
<strong>Bhagavā</strong>ti gāravādhivacanametaṃ…pe…  sacchikā paññatti, yadidaṃ
bhagavāti—  idamavoca bhagavā.
<strong>Magadhesu viharanto</strong>ti magadhanāmake janapade viharanto
iriyanto vattento pālento yapento yāpento.
<strong>Pāsāṇake cetiye</strong>ti pāsāṇakacetiyaṃ vuccati buddhāsananti—
magadhesu viharanto pāsāṇake cetiye.
<strong>Paricārakasoḷasānaṃ brāhmaṇānan</strong>ti piṅgiyo brāhmaṇo bāvarissa
brāhmaṇassa paddho paddhacaro paricārako sisso. Piṅgiyena te soḷasāti—  evampi
paricārakasoḷasānaṃ brāhmaṇānaṃ. Atha vā te soḷasa brāhmaṇā buddhassa bhagavato
paddhā paddhacarā paricārakā sissāti—  evampi paricārakasoḷasānaṃ brāhmaṇānaṃ.
</p>
<p>
<a class="ms" id="p_25Cn_1030"></a><a class="sc" id="3"></a><strong>Ajjhiṭṭho
puṭṭho puṭṭho pañhaṃ byākāsī</strong>ti.
<strong>Ajjhiṭṭho</strong>ti ajjhiṭṭho ajjhesito.
<strong>Puṭṭho puṭṭho</strong>ti puṭṭho puṭṭho pucchito pucchito yācito yācito
ajjhesito ajjhesito pasādito pasādito.
<strong>Pañhaṃ byākāsī</strong>ti pañhaṃ byākāsi ācikkhi desesi paññapesi
paṭṭhapesi vivari vibhaji uttānīākāsi pakāsesīti—  ajjhiṭṭho puṭṭho puṭṭho
pañhaṃ byākāsi. Tenetaṃ vuccati— </p>
<p>
<a class="ms" id="p_25Cn_1031"></a><a class="sc" id="4"></a>“Idamavoca bhagavā
magadhesu viharanto pāsāṇake cetiye, paricārakasoḷasānaṃ brāhmaṇānaṃ ajjhiṭṭho
puṭṭho puṭṭho pañhaṃ byākāsī”ti.</p>
<p>
<a class="ms" id="p_25Cn_1032"></a><a class="msdiv" id="msdiv94"></a>
<a class="sc" id="5"></a><strong>Ekamekassa cepi pañhassa atthamaññāya
dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ.
Pāraṅgamanīyā ime dhammāti. Tasmā imassa dhammapariyāyassa “pārāyanan”teva
adhivacanaṃ.</strong></p>
<p>
<a class="ms" id="p_25Cn_1033"></a><a class="sc" id="6"></a><strong>Ekamekassa
cepi pañhassā</strong>ti ekamekassa cepi ajitapañhassa, ekamekassa cepi
tissametteyyapañhassa, ekamekassa cepi puṇṇakapañhassa, ekamekassa cepi
mettagūpañhassa, ekamekassa cepi dhotakapañhassa, ekamekassa cepi
upasīvapañhassa, ekamekassa cepi nandakapañhassa, ekamekassa cepi
hemakapañhassa, ekamekassa cepi todeyyapañhassa, ekamekassa cepi kappapañhassa,
ekamekassa cepi jatukaṇṇipañhassa, ekamekassa cepi bhadrāvudhapañhassa,
ekamekassa cepi udayapañhassa, ekamekassa cepi posālapañhassa, ekamekassa cepi
mogharājapañhassa, ekamekassa cepi piṅgiyapañhassāti—  ekamekassa cepi
pañhassa.</p>
<p>
<a class="ms" id="p_25Cn_1034"></a><a class="sc" id="7"></a><strong>Atthamaññāya
dhammamaññāyā</strong>ti sveva pañho dhammo, visajjanaṃ atthoti atthaṃ aññāya
jānitvā tulayitvā tīrayitvā vibhāvayitvā vibhūtaṃ katvāti—  atthamaññāya.
<strong>Dhammamaññāyā</strong>ti dhammaṃ aññāya jānitvā tulayitvā tīrayitvā
vibhāvayitvā vibhūtaṃ katvāti—  dhammamaññāyāti—  atthamaññāya dhammamaññāya.
<strong>Dhammānudhammaṃ paṭipajjeyyā</strong>ti sammāpaṭipadaṃ anulomapaṭipadaṃ
apaccanīkapaṭipadaṃ anvatthapaṭipadaṃ dhammānudhammapaṭipadaṃ paṭipajjeyyāti—
dhammānudhammaṃ paṭipajjeyya.
<strong>Gaccheyyeva jarāmaraṇassa pāran</strong>ti jarāmaraṇassa pāraṃ vuccati
amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo
virāgo nirodho nibbānaṃ.
<strong>Gaccheyyeva jarāmaraṇassa pāran</strong>ti jarāmaraṇassa pāraṃ
gaccheyya, pāraṃ adhigaccheyya, pāraṃ adhiphasseyya, pāraṃ sacchikareyyāti—
gaccheyyeva jarāmaraṇassa pāraṃ.
<strong>Pāraṅgamanīyā ime dhammā</strong>ti ime dhammā pāraṅgamanīyā. Pāraṃ
pāpenti pāraṃ sampāpenti pāraṃ samanupāpenti, jarāmaraṇassa taraṇāya
saṃvattantīti—  pāraṅgamanīyā ime dhammāti.</p>
<p>
<a class="ms" id="p_25Cn_1035"></a><a class="sc" id="8"></a><strong>Tasmā
imassa dhammapariyāyassā</strong>ti.
<strong>Tasmā</strong>ti tasmā taṃkāraṇā taṃhetu tappaccayā taṃnidānāti—
tasmā.
<strong>Imassa dhammapariyāyassā</strong>ti imassa pārāyanassāti—  tasmā imassa
dhammapariyāyassa.
<strong>Pārāyananteva adhivacanan</strong>ti pāraṃ vuccati amataṃ nibbānaṃ…pe…
nirodho nibbānaṃ. Ayanaṃ vuccati maggo, seyyathidaṃ—  sammādiṭṭhi…pe…
sammāsamādhi.
<strong>Adhivacanan</strong>ti saṅkhā samaññā paññatti vohāro nāmaṃ nāmakammaṃ
nāmadheyyaṃ nirutti byañjanaṃ abhilāpoti—  pārāyananteva adhivacanaṃ. Tenetaṃ
vuccati— </p>
<p>
<a class="ms" id="p_25Cn_1036"></a><a class="sc" id="9"></a>“Ekamekassa cepi
pañhassa atthamaññāya dhammamaññāya dhammānudhammaṃ paṭipajjeyya, gaccheyyeva
jarāmaraṇassa pāraṃ. Pāraṅgamanīyā ime dhammāti. Tasmā imassa dhammapariyāyassa
‘pārāyanan’teva adhivacanan”ti.</p>
<blockquote class="gatha">
<p>
<a class="msdiv" id="msdiv95"></a>
<a class="ms" id="p_25Cn_1037"></a>
<a class="sc" id="10"></a>
<strong>Ajito tissametteyyo,</strong>
<br>
<strong>puṇṇako atha mettagū;</strong>
<br>
<strong>Dhotako upasīvo ca,</strong>
<br>
<strong>nando ca atha hemako.</strong>
(1)<br>
</p>
<p>
<a class="msdiv" id="msdiv96"></a>
<a class="ms" id="p_25Cn_1038"></a>
<a class="sc" id="11"></a>
<strong>Todeyyakappā dubhayo,</strong>
<br>
<strong>jatukaṇṇī ca paṇḍito;</strong>
<br>
<strong>Bhadrāvudho udayo ca,</strong>
<br>
<strong>posālo cāpi brāhmaṇo;</strong>
<br>
<strong>Mogharājā ca medhāvī,</strong>
<br>
<strong>piṅgiyo ca mahāisi.</strong>
(2)<br>
</p>
<p>
<a class="msdiv" id="msdiv97"></a>
<a class="ms" id="p_25Cn_1039"></a>
<a class="sc" id="12"></a>
<strong>Ete buddhaṃ upāgacchuṃ,</strong>
<br>
<strong>Sampannacaraṇaṃ isiṃ;</strong>
<br>
<strong>Pucchantā nipuṇe pañhe,</strong>
<br>
<strong>Buddhaseṭṭhaṃ upāgamuṃ.</strong>
(3)<br>
</p>
</blockquote>
<p>
<a class="ms" id="p_25Cn_1040"></a><a class="sc" id="13"></a><strong>Ete
buddhaṃ upāgacchun</strong>ti.
<strong>Ete</strong>ti soḷasa pārāyaniyā brāhmaṇā.
<strong>Buddho</strong>ti yo so bhagavā sayambhū anācariyako pubbe ananussutesu
dhammesu sāmaṃ saccāni abhisambujjhi, tattha ca sabbaññutaṃ patto balesu ca
vasībhāvaṃ.
<strong>Buddho</strong>ti kenaṭṭhena buddho? Bujjhitā saccānīti buddho, bodhetā
pajāyāti buddho, sabbaññutāya buddho, sabbadassāvitāya buddho, abhiññeyyatāya
buddho, visavitāya buddho, khīṇāsavasaṅkhātena buddho, nirupalepasaṅkhātena
buddho, ekantavītarāgoti buddho, ekantavītadosoti buddho, ekantavītamohoti
buddho, ekantanikkilesoti buddho, ekāyanamaggaṃ gatoti buddho, eko anuttaraṃ
sammāsambodhiṃ abhisambuddhoti buddho, abuddhivihatattā buddhipaṭilābhāti
buddho.
<strong>Buddho</strong>ti netaṃ nāmaṃ mātarā kataṃ na pitarā kataṃ na bhātarā
kataṃ na bhaginiyā kataṃ na mittāmaccehi kataṃ na ñātisālohitehi kataṃ na
samaṇabrāhmaṇehi kataṃ na devatāhi kataṃ. Vimokkhantikametaṃ buddhānaṃ
bhagavantānaṃ bodhiyā mūle saha sabbaññutañāṇassa paṭilābhā sacchikā paññatti,
yadidaṃ buddhoti.
<strong>Ete buddhaṃ upāgacchun</strong>ti ete buddhaṃ upāgamiṃsu upasaṅkamiṃsu
payirupāsiṃsu paripucchiṃsu paripañhiṃsūti—  ete buddhaṃ upāgacchuṃ.</p>
<p>
<a class="ms" id="p_25Cn_1041"></a><a class="sc" id="14"></a><strong>Sampannacaraṇaṃ
isin</strong>ti
<strong>caraṇaṃ</strong> vuccati sīlācāranibbatti. Sīlasaṃvaropi caraṇaṃ,
indriyasaṃvaropi caraṇaṃ, bhojane mattaññutāpi caraṇaṃ, jāgariyānuyogopi
caraṇaṃ, sattapi saddhammā caraṇaṃ, cattāripi jhānāni caraṇaṃ.
<strong>Sampannacaraṇan</strong>ti sampannacaraṇaṃ seṭṭhacaraṇaṃ
viseṭṭhacaraṇaṃ pāmokkhacaraṇaṃ uttamacaraṇaṃ pavaracaraṇaṃ.
<strong>Isī</strong>ti isi bhagavā mahantaṃ sīlakkhandhaṃ esī gavesī pariyesīti
isi…pe…  mahesakkhehi vā sattehi esito gavesito pariyesito—  “kahaṃ buddho,
kahaṃ bhagavā, kahaṃ devadevo kahaṃ narāsabho”ti—  isīti—  sampannacaraṇaṃ
isiṃ.</p>
<p>
<a class="ms" id="p_25Cn_1042"></a><a class="sc" id="15"></a><strong>Pucchantā
nipuṇe pañhe</strong>ti.
<strong>Pucchantā</strong>ti pucchantā yācantā ajjhesantā pasādentā.
<strong>Nipuṇe pañhe</strong>ti gambhīre duddase duranubodhe sante paṇīte
atakkāvacare nipuṇe paṇḍitavedanīye pañheti—  pucchantā nipuṇe pañhe.</p>
<p>
<a class="ms" id="p_25Cn_1043"></a><a class="sc" id="16"></a><strong>Buddhaseṭṭhaṃ
upāgamun</strong>ti.
<strong>Buddho</strong>ti yo so bhagavā…pe…  sacchikā paññatti, yadidaṃ
buddhoti.
<strong>Seṭṭhan</strong>ti aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ
buddhaṃ upāgamuṃ upāgamiṃsu upasaṅkamiṃsu payirupāsiṃsu paripucchiṃsu
paripañhiṃsūti—  buddhaseṭṭhaṃ upāgamuṃ. Tenetaṃ vuccati— </p>
<blockquote class="gatha">
<p>
<a class="ms" id="p_25Cn_1044"></a>
<a class="sc" id="17"></a>
“Ete buddhaṃ upāgacchuṃ,<br>
sampannacaraṇaṃ isiṃ;<br>
Pucchantā nipuṇe pañhe,<br>
buddhaseṭṭhaṃ upāgamun”ti.<br>
</p>
<p>
<a class="msdiv" id="msdiv98"></a>
<a class="ms" id="p_25Cn_1045"></a>
<a class="sc" id="18"></a>
<strong>Tesaṃ buddho pabyākāsi,</strong>
<br>
<strong>Pañhaṃ puṭṭho yathātathaṃ;</strong>
<br>
<strong>Pañhānaṃ veyyākaraṇena,</strong>
<br>
<strong>Tosesi brāhmaṇe muni.</strong>
(4)<br>
</p>
</blockquote>
<p>
<a class="ms" id="p_25Cn_1046"></a><a class="sc" id="19"></a><strong>Tesaṃ
buddho pabyākāsī</strong>ti.
<strong>Tesan</strong>ti soḷasānaṃ pārāyaniyānaṃ brāhmaṇānaṃ.
<strong>Buddho</strong>ti yo so bhagavā…pe…  sacchikā paññatti, yadidaṃ
buddhoti.
<strong>Pabyākāsī</strong>ti tesaṃ buddho pabyākāsi ācikkhi desesi paññapesi
paṭṭhapesi vivari vibhaji uttānīakāsi pakāsesīti—  tesaṃ buddho pabyākāsi.</p>
<p>
<a class="ms" id="p_25Cn_1047"></a><a class="sc" id="20"></a><strong>Pañhaṃ
puṭṭho yathātathan</strong>ti.
<strong>Pañhaṃ puṭṭho</strong>ti pañhaṃ puṭṭho pucchito yācito ajjhesito
pasādito.
<strong>Yathātathan</strong>ti yathā ācikkhitabbaṃ tathā ācikkhi, yathā
desitabbaṃ tathā desesi, yathā paññapetabbaṃ tathā paññapesi, yathā
paṭṭhapetabbaṃ tathā paṭṭhapesi, yathā vivaritabbaṃ tathā vivari, yathā
vibhajitabbaṃ tathā vibhaji, yathā uttānīkātabbaṃ tathā uttānīakāsi, yathā
pakāsitabbaṃ tathā pakāsesīti—  pañhaṃ puṭṭho yathātathaṃ.</p>
<p>
<a class="ms" id="p_25Cn_1048"></a><a class="sc" id="21"></a><strong>Pañhānaṃ
veyyākaraṇenā</strong>ti pañhānaṃ veyyākaraṇena ācikkhanena desanena
paññapanena paṭṭhapanena vivaraṇena vibhajanena uttānīkammena pakāsanenāti—
pañhānaṃ veyyākaraṇena.</p>
<p>
<a class="ms" id="p_25Cn_1049"></a><a class="sc" id="22"></a><strong>Tosesi
brāhmaṇe munī</strong>ti.
<strong>Tosesī</strong>ti tosesi vitosesi pasādesi ārādhesi attamane akāsi.
<strong>Brāhmaṇe</strong>ti soḷasa pārāyaniye brāhmaṇe.
<strong>Munī</strong>ti monaṃ vuccati ñāṇaṃ…pe…  saṅgajālamaticca so munīti—
tosesi brāhmaṇe muni. Tenetaṃ vuccati— </p>
<blockquote class="gatha">
<p>
<a class="ms" id="p_25Cn_1050"></a>
<a class="sc" id="23"></a>
“Tesaṃ buddho pabyākāsi,<br>
pañhaṃ puṭṭho yathātathaṃ;<br>
Pañhānaṃ veyyākaraṇena,<br>
tosesi brāhmaṇe munī”ti.<br>
</p>
<p>
<a class="msdiv" id="msdiv99"></a>
<a class="ms" id="p_25Cn_1051"></a>
<a class="sc" id="24"></a>
<strong>Te tositā cakkhumatā,</strong>
<br>
<strong>buddhenādiccabandhunā;</strong>
<br>
<strong>Brahmacariyamacariṃsu,</strong>
<br>
<strong>varapaññassa santike.</strong>
(5)<br>
</p>
</blockquote>
<p>
<a class="ms" id="p_25Cn_1052"></a><a class="sc" id="25"></a><strong>Te tositā
cakkhumatā</strong>ti.
<strong>Te</strong>ti soḷasa pārāyaniyā brāhmaṇā.
<strong>Tositā</strong>ti tositā vitositā pasāditā ārādhitā attamanā katāti—
te tositā.
<strong>Cakkhumatā</strong>ti bhagavā pañcahi cakkhūhi cakkhumā—
maṃsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā,
buddhacakkhunāpi cakkhumā, samantacakkhunāpi cakkhumā. Kathaṃ bhagavā
maṃsacakkhunāpi cakkhumā…pe…  evaṃ bhagavā samantacakkhunāpi cakkhumāti—  te
tositā cakkhumatā.</p>
<p>
<a class="ms" id="p_25Cn_1053"></a><a class="sc" id="26"></a><strong>Buddhenādiccabandhunā</strong>ti.
<strong>Buddho</strong>ti yo so bhagavā…pe…  sacchikā paññatti, yadidaṃ
buddhoti.
<strong>Ādiccabandhunā</strong>ti
<strong>ādicco</strong> vuccati sūriyo. So gotamo gottena, bhagavāpi gotamo
gottena, bhagavā sūriyassa gottañātako gottabandhu. Tasmā buddho
ādiccabandhūti—  buddhenādiccabandhunā.</p>
<p>
<a class="ms" id="p_25Cn_1054"></a><a class="sc" id="27"></a><strong>Brahmacariyamacariṃsū</strong>ti
brahmacariyaṃ vuccati asaddhammasamāpattiyā ārati virati paṭivirati veramaṇī
viramaṇaṃ akiriyā akaraṇaṃ anajjhāpatti velāanatikkamo setughāto. Api ca
nippariyāyavasena brahmacariyaṃ vuccati ariyo aṭṭhaṅgiko maggo, seyyathidaṃ—
sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo,
sammāsati, sammāsamādhi.
<strong>Brahmacariyamacariṃsū</strong>ti brahmacariyaṃ cariṃsu acariṃsu
samādāya vattiṃsūti—  brahmacariyamacariṃsu.</p>
<p>
<a class="ms" id="p_25Cn_1055"></a><a class="sc" id="28"></a><strong>Varapaññassa
santike</strong>ti varapaññassa aggapaññassa seṭṭhapaññassa viseṭṭhapaññassa
pāmokkhapaññassa uttamapaññassa pavarapaññassa.
<strong>Santike</strong>ti santike sāmantā āsanne avidūre upakaṭṭheti—
varapaññassa santike. Tenetaṃ vuccati— </p>
<blockquote class="gatha">
<p>
<a class="ms" id="p_25Cn_1056"></a>
<a class="sc" id="29"></a>
“Te tositā cakkhumatā,<br>
buddhenādiccabandhunā;<br>
Brahmacariyamacariṃsu,<br>
varapaññassa santike”ti.<br>
</p>
<p>
<a class="msdiv" id="msdiv100"></a>
<a class="ms" id="p_25Cn_1057"></a>
<a class="sc" id="30"></a>
<strong>Ekamekassa pañhassa,</strong>
<br>
<strong>yathā buddhena desitaṃ;</strong>
<br>
<strong>Tathā yo paṭipajjeyya,</strong>
<br>
<strong>gacche pāraṃ apārato.</strong>
(6)<br>
</p>
</blockquote>
<p>
<a class="ms" id="p_25Cn_1058"></a><a class="sc" id="31"></a><strong>Ekamekassa
pañhassā</strong>ti ekamekassa ajitapañhassa, ekamekassa
tissametteyyapañhassa…pe…  ekamekassa piṅgiyapañhassāti—  ekamekassa pañhassa.
</p>
<p>
<a class="ms" id="p_25Cn_1059"></a><a class="sc" id="32"></a><strong>Yathā
buddhena desitan</strong>ti.
<strong>Buddho</strong>ti yo so bhagavā sayambhū…pe…  sacchikā paññatti,
yadidaṃ buddhoti.
<strong>Yathā buddhena desitan</strong>ti yathā buddhena ācikkhitaṃ desitaṃ
paññapitaṃ paṭṭhapitaṃ vivaritaṃ vibhajitaṃ uttānīkataṃ pakāsitanti—  yathā
buddhena desitaṃ.</p>
<p>
<a class="ms" id="p_25Cn_1060"></a><a class="sc" id="33"></a><strong>Tathā yo
paṭipajjeyyā</strong>ti sammāpaṭipadaṃ anulomapaṭipadaṃ apaccanīkapaṭipadaṃ
anvatthapaṭipadaṃ dhammānudhammapaṭipadaṃ paṭipajjeyyāti—  tathā yo
paṭipajjeyya.</p>
<p>
<a class="ms" id="p_25Cn_1061"></a><a class="sc" id="34"></a><strong>Gacche
pāraṃ apārato</strong>ti pāraṃ vuccati amataṃ nibbānaṃ…pe…  nirodho nibbānaṃ;
apāraṃ vuccanti kilesā ca khandhā ca abhisaṅkhārā ca.
<strong>Gacche pāraṃ apārato</strong>ti apārato pāraṃ gaccheyya, pāraṃ
adhigaccheyya, pāraṃ phasseyya, pāraṃ sacchikareyyāti—  gacche pāraṃ apārato.
Tenetaṃ vuccati— </p>
<blockquote class="gatha">
<p>
<a class="ms" id="p_25Cn_1062"></a>
<a class="sc" id="35"></a>
“Ekamekassa pañhassa,<br>
yathā buddhena desitaṃ;<br>
Tathā yo paṭipajjeyya,<br>
gacche pāraṃ apārato”ti.<br>
</p>
<p>
<a class="msdiv" id="msdiv101"></a>
<a class="ms" id="p_25Cn_1063"></a>
<a class="sc" id="36"></a>
<strong>Apārā pāraṃ gaccheyya,</strong>
<br>
<strong>bhāvento maggamuttamaṃ;</strong>
<br>
<strong>Maggo so pāraṃ gamanāya,</strong>
<br>
<strong>tasmā pārāyanaṃ iti.</strong>
(7)<br>
</p>
</blockquote>
<p>
<a class="ms" id="p_25Cn_1064"></a><a class="sc" id="37"></a><strong>Apārā
pāraṃ gaccheyyā</strong>ti apāraṃ vuccanti kilesā ca khandhā ca abhisaṅkhārā
ca; pāraṃ vuccati amataṃ nibbānaṃ…pe…  taṇhakkhayo virāgo nirodho nibbānaṃ.
<strong>Apārā pāraṃ gaccheyyā</strong>ti apārā pāraṃ gaccheyya, pāraṃ
adhigaccheyya, pāraṃ phasseyya, pāraṃ sacchikareyyāti—  apārā pāraṃ gaccheyya.
</p>
<p>
<a class="ms" id="p_25Cn_1065"></a><a class="sc" id="38"></a><strong>Bhāvento
maggamuttaman</strong>ti maggamuttamaṃ vuccati ariyo aṭṭhaṅgiko maggo,
seyyathidaṃ—  sammādiṭṭhi…pe…  sammāsamādhi.
<strong>Maggamuttaman</strong>ti maggaṃ aggaṃ seṭṭhaṃ viseṭṭhaṃ pāmokkhaṃ
uttamaṃ pavaraṃ.
<strong>Bhāvento</strong>ti bhāvento āsevanto bahulīkarontoti—  bhāvento
maggamuttamaṃ.</p>
<p>
<a class="ms" id="p_25Cn_1066"></a><a class="sc" id="39"></a><strong>Maggo so
pāraṃ gamanāyā</strong>ti— </p>
<blockquote class="gatha">
<p>
<a class="ms" id="p_25Cn_1067"></a>
<a class="sc" id="40"></a>
Maggo pantho patho pajjo,<br>
añjasaṃ vaṭumāyanaṃ;<br>
Nāvā uttarasetu ca,<br>
kullo ca bhisi saṅkamo.<br>
</p>
</blockquote>
<p>
<a class="ms" id="p_25Cn_1068"></a><a class="sc" id="41"></a><strong>Pāraṃ
gamanāyā</strong>ti pāraṃ gamanāya pāraṃ sampāpanāya pāraṃ samanupāpanāya
jarāmaraṇassa taraṇāyāti—  maggo so pāraṃ gamanāya.</p>
<p>
<a class="ms" id="p_25Cn_1069"></a><a class="sc" id="42"></a><strong>Tasmā
pārāyanaṃ itī</strong>ti.
<strong>Tasmā</strong>ti tasmā taṃkāraṇā taṃhetu tappaccayā taṃnidānā. Pāraṃ
vuccati amataṃ nibbānaṃ…pe…  nirodho nibbānaṃ. Ayanaṃ vuccati maggo.
<strong>Itī</strong>ti padasandhi…pe…  padānupubbatāpetaṃ itīti—  tasmā
pārāyanaṃ iti. Tenetaṃ vuccati— </p>
<blockquote class="gatha">
<p>
<a class="ms" id="p_25Cn_1070"></a>
<a class="sc" id="43"></a>
“Apārā pāraṃ gaccheyya,<br>
bhāvento maggamuttamaṃ;<br>
Maggo so pāraṃ gamanāya,<br>
tasmā pārāyanaṃ itī”ti.<br>
</p>
</blockquote>
<p class="endsutta">
<a class="ms" id="p_25Cn_1071"></a>
<a class="sc" id="44"></a>
Pārāyanatthutigāthāniddeso sattarasamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>