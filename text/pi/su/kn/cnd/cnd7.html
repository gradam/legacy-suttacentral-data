<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cnd7">
<article>
<div class="hgroup">
<p class="division">Cūḷaniddesa</p>
<p>Pārāyanavagganiddesa</p>
<h1>Pārāyanānugītigāthāniddesa</h1>
</div>
<blockquote class="gatha">
<p>
<a class="msdiv" id="msdiv102"></a>
<a class="ms" id="p_25Cn_1072"></a>
<a class="sc" id="1"></a>
<strong>Pārāyanamanugāyissaṃ,
<span class="gathaQuote">(iccāyasmā piṅgiyo)</span></strong><br>
<strong>Yathāddakkhi tathākkhāsi;</strong>
<br>
<strong>Vimalo bhūrimedhaso,</strong>
<br>
<strong>Nikkāmo nibbano nāgo;</strong>
<br>
<strong>Kissa hetu musā bhaṇe.</strong>
(1)<br>
</p>
</blockquote>
<p>
<a class="ms" id="p_25Cn_1073"></a><a class="sc" id="2"></a><strong>Pārāyanamanugāyissan</strong>ti
gītamanugāyissaṃ kathitamanukathayissaṃ bhaṇitamanubhaṇissaṃ
lapitamanulapissaṃ bhāsitamanubhāsissanti—  pārāyanamanugāyissaṃ.
<strong>Iccāyasmā piṅgiyo</strong>ti.
<strong>Iccā</strong>ti padasandhi…pe…  padānupubbatāpetaṃ—  iccāti.
<strong>Āyasmā</strong>ti piyavacanaṃ garuvacanaṃ
sagāravasappatissādhivacanametaṃ—  āyasmāti.
<strong>Piṅgiyo</strong>ti tassa therassa nāmaṃ saṅkhā samaññā paññatti vohāro
nāmaṃ nāmakammaṃ nāmadheyyaṃ nirutti byañjanaṃ abhilāpoti—  iccāyasmā piṅgiyo.
</p>
<p>
<a class="ms" id="p_25Cn_1074"></a><a class="sc" id="3"></a><strong>Yathāddakkhi
tathākkhāsī</strong>ti yathā addakkhi tathā akkhāsi ācikkhi desesi paññapesi
paṭṭhapesi vivari vibhaji uttānīakāsi pakāsesi. “Sabbe saṅkhārā aniccā”ti yathā
addakkhi tathā akkhāsi ācikkhi desesi paññapesi paṭṭhapesi vivari vibhaji
uttānīakāsi pakāsesi. “Sabbe saṅkhārā dukkhā”ti…pe…  “sabbe dhammā anattā”ti…
“yaṃ kiñci samudayadhammaṃ sabbaṃ taṃ nirodhadhamman”ti yathā addakkhi tathā
akkhāsi ācikkhi desesi paññapesi paṭṭhapesi vivari vibhaji uttānīakāsi
pakāsesīti—  yathāddakkhi tathākkhāsi.</p>
<p>
<a class="ms" id="p_25Cn_1075"></a><a class="sc" id="4"></a><strong>Vimalo
bhūrimedhaso</strong>ti.
<strong>Vimalo</strong>ti rāgo malaṃ, doso malaṃ, moho malaṃ, kodho…
upanāho…pe…  sabbākusalābhisaṅkhārā malā. Te malā buddhassa bhagavato pahīnā
ucchinnamūlā tālāvatthukatā anabhāvaṃkatā āyatiṃ anuppādadhammā. Amalo buddho
vimalo nimmalo malāpagato malavippahīno malavimutto sabbamalavītivatto.
<strong>Bhūri</strong> vuccati pathavī. Bhagavā tāya pathavisamāya paññāya
vipulāya vitthatāya samannāgato. Medhā vuccati paññā. Yā paññā pajānanā…pe…
amoho dhammavicayo sammādiṭṭhi. Bhagavā imāya medhāya paññāya upeto samupeto
upāgato samupāgato upapanno samupapanno samannāgato, tasmā buddho sumedhasoti—
vimalo bhūrimedhaso.</p>
<p>
<a class="ms" id="p_25Cn_1076"></a><a class="sc" id="5"></a><strong>Nikkāmo
nibbano nāgo</strong>ti.
<strong>Kāmā</strong>ti uddānato dve kāmā—  vatthukāmā ca kilesakāmā ca…pe…
ime vuccanti vatthukāmā…pe…  ime vuccanti kilesakāmā. Buddhassa bhagavato
vatthukāmā pariññātā kilesakāmā pahīnā vatthukāmānaṃ pariññātattā kilesakāmānaṃ
pahīnattā. Bhagavā na kāme kāmeti na kāme icchati na kāme pattheti na kāme
piheti na kāme abhijappati. Ye kāme kāmenti kāme icchanti kāme patthenti kāme
pihenti kāme abhijappanti te kāmakāmino rāgarāgino saññasaññino. Bhagavā na
kāme kāmeti na kāme icchati na kāme pattheti na kāme piheti na kāme
abhijappati. Tasmā buddho akāmo nikkāmo cattakāmo vantakāmo muttakāmo
pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo
pahīnarāgo paṭinissaṭṭharāgo nicchāto nibbuto sītibhūto sukhappaṭisaṃvedī
brahmabhūtena attanā viharatīti—  nikkāmo.</p>
<p>
<a class="ms" id="p_25Cn_1077"></a><a class="sc" id="6"></a><strong>Nibbano</strong>ti
rāgo vanaṃ, doso vanaṃ, moho vanaṃ, kodho vanaṃ, upanāho vanaṃ…pe…
sabbākusalābhisaṅkhārā vanā. Te vanā buddhassa bhagavato pahīnā ucchinnamūlā
tālāvatthukatā anabhāvaṃkatā āyatiṃ anuppādadhammā. Tasmā buddho avano vivano
nibbano vanāpagato vanavippahīno vanavimutto sabbavanavītivattoti—  nibbano.
<strong>Nāgo</strong>ti nāgo; bhagavā āguṃ na karotīti nāgo, na gacchatīti
nāgo, na āgacchatīti nāgo…pe…  evaṃ bhagavā na āgacchatīti nāgoti—  nikkāmo
nibbano nāgo.</p>
<p>
<a class="ms" id="p_25Cn_1078"></a><a class="sc" id="7"></a><strong>Kissa hetu
musā bhaṇe</strong>ti.
<strong>Kissa hetū</strong>ti kissa hetu kiṃhetu kiṃkāraṇā kiṃnidānā
kiṃpaccayāti—  kissa hetu.
<strong>Musā bhaṇe</strong>ti musā bhaṇeyya katheyya dīpeyya vohareyya;
<strong>musā bhaṇe</strong>ti mosavajjaṃ bhaṇeyya, musāvādaṃ bhaṇeyya,
anariyavādaṃ bhaṇeyya. Idhekacco sabhaggato vā parisaggato vā ñātimajjhagato vā
pūgamajjhagato vā rājakulamajjhagato vā abhinīto sakkhipuṭṭho—  “ehambho
purisa, yaṃ jānāsi taṃ vadehī”ti, so ajānaṃ vā āha—  “jānāmī”ti, jānaṃ vā āha—
“na jānāmī”ti, apassaṃ vā āha—  “passāmī”ti, passaṃ vā āha—  “na passāmī”ti.
Iti attahetu vā parahetu vā āmisakiñcikkhahetu vā sampajānamusā bhāsati, idaṃ
vuccati mosavajjaṃ.</p>
<p>
<a class="ms" id="p_25Cn_1079"></a><a class="sc" id="8"></a>Api ca tīhākārehi
musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā
bhaṇāmī”ti, bhaṇitassa hoti—  “musā mayā bhaṇitan”ti—  imehi tīhākārehi
musāvādo hoti. Api ca catūhākārehi musāvādo hoti. Pubbevassa hoti—  “musā
bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā
bhaṇitan”ti, vinidhāya diṭṭhiṃ—  imehi catūhākārehi musāvādo hoti. Api ca
pañcahākārehi…pe…  chahākārehi…  sattahākārehi…  aṭṭhahākārehi musāvādo hoti.
Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti,
bhaṇitassa hoti—  “musā mayā bhaṇitan”ti, vinidhāya diṭṭhiṃ, vinidhāya khantiṃ,
vinidhāya ruciṃ, vinidhāya saññaṃ, vinidhāya bhāvaṃ—  imehi aṭṭhahākārehi
musāvādo hoti mosavajjaṃ. Kissa hetu musā bhaṇeyya katheyya dīpeyya
vohareyyāti—  kissa hetu musā bhaṇe. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1080"></a>
<a class="sc" id="9"></a>
“Pārāyanamanugāyissaṃ,
<span class="gathaQuote">(iccāyasmā piṅgiyo)</span><br>
Yathāddakkhi tathākkhāsi;<br>
Vimalo bhūrimedhaso,<br>
Nikkāmo nibbano nāgo;<br>
Kissa hetu musā bhaṇe”ti.<br>
</p>
<p>
<a class="msdiv" id="msdiv103"></a>
<a class="ms" id="p_25Cn_1081"></a>
<a class="sc" id="10"></a>
<strong>Pahīnamalamohassa,</strong>
<br>
<strong>mānamakkhappahāyino;</strong>
<br>
<strong>Handāhaṃ kittayissāmi,</strong>
<br>
<strong>giraṃ vaṇṇūpasañhitaṃ.</strong>
(2)<br>
</p>
</blockquote>
<p>
<a class="ms" id="p_25Cn_1082"></a><a class="sc" id="11"></a><strong>Pahīnamalamohassā</strong>ti.
<strong>Malan</strong>ti rāgo malaṃ, doso malaṃ, moho malaṃ, māno malaṃ, diṭṭhi
malaṃ, kileso malaṃ, sabbaduccaritaṃ malaṃ, sabbabhavagāmikammaṃ malaṃ.</p>
<p>
<a class="ms" id="p_25Cn_1083"></a><a class="sc" id="12"></a><strong>Moho</strong>ti
yaṃ dukkhe aññāṇaṃ…pe…  avijjālaṅgī moho akusalamūlaṃ. Ayaṃ vuccati moho.
Malañca moho ca buddhassa bhagavato pahīnā ucchinnamūlā tālāvatthukatā
anabhāvaṃkatā āyatiṃ anuppādadhammā. Tasmā buddho pahīnamalamohoti—
pahīnamalamohassa.</p>
<p>
<a class="ms" id="p_25Cn_1084"></a><a class="sc" id="13"></a><strong>Mānamakkhappahāyino</strong>ti.
<strong>Māno</strong>ti ekavidhena māno—  yā cittassa unnati. Duvidhena māno—
attukkaṃsanamāno, paravambhanamāno. Tividhena māno—  seyyohamasmīti māno,
sadisohamasmīti māno, hīnohamasmīti māno. Catubbidhena māno—  lābhena mānaṃ
janeti, yasena mānaṃ janeti, pasaṃsāya mānaṃ janeti, sukhena mānaṃ janeti.
Pañcavidhena māno—  lābhimhi manāpikānaṃ rūpānanti mānaṃ janeti, lābhimhi
manāpikānaṃ saddānaṃ…pe…  gandhānaṃ…  rasānaṃ…  phoṭṭhabbānanti mānaṃ janeti.
Chabbidhena māno—  cakkhusampadāya mānaṃ janeti, sotasampadāya…pe…
ghānasampadāya…  jivhāsampadāya…  kāyasampadāya…  manosampadāya mānaṃ janeti.
Sattavidhena māno—  māno, atimāno, mānātimāno, omāno, avamāno, asmimāno,
micchāmāno. Aṭṭhavidhena māno—  lābhena mānaṃ janeti, alābhena omānaṃ janeti,
yasena mānaṃ janeti, ayasena omānaṃ janeti, pasaṃsāya mānaṃ janeti, nindāya
omānaṃ janeti, sukhena mānaṃ janeti, dukkhena omānaṃ janeti. Navavidhena māno—
seyyassa seyyohamasmīti māno, seyyassa sadisohamasmīti māno, seyyassa
hīnohamasmīti māno, sadisassa seyyohamasmīti māno, sadisassa sadisohamasmīti
māno, sadisassa hīnohamasmīti māno, hīnassa seyyohamasmīti māno, hīnassa
sadisohamasmīti māno, hīnassa hīnohamasmīti māno. Dasavidhena māno—  idhekacco
mānaṃ janeti jātiyā vā gottena vā kolaputtiyena vā vaṇṇapokkharatāya vā dhanena
vā ajjhenena vā kammāyatanena vā sippāyatanena vā vijjāṭṭhānena vā sutena vā
paṭibhānena vā aññataraññatarena vā vatthunā. Yo evarūpo māno maññanā
maññitattaṃ unnati unnamo dhajo sampaggāho ketukamyatā cittassa—  ayaṃ vuccati
māno.</p>
<p>
<a class="ms" id="p_25Cn_1085"></a><a class="sc" id="14"></a><strong>Makkho</strong>ti
yo makkho makkhāyanā makkhāyitattaṃ niṭṭhuriyaṃ niṭṭhuriyakammaṃ—  ayaṃ
vuccati makkho. Buddhassa bhagavato māno ca makkho ca pahīnā ucchinnamūlā
tālāvatthukatā anabhāvaṃkatā āyatiṃ anuppādadhammā. Tasmā buddho
mānamakkhappahāyīti—  mānamakkhappahāyino.</p>
<p>
<a class="ms" id="p_25Cn_1086"></a><a class="sc" id="15"></a><strong>Handāhaṃ
kittayissāmi giraṃ vaṇṇūpasañhitan</strong>ti.
<strong>Handāhan</strong>ti padasandhi padasaṃsaggo padapāripūrī
akkharasamavāyo byañjanasiliṭṭhatā padānupubbatāpetaṃ—  handāhanti.
<strong>Kittayissāmi giraṃ vaṇṇūpasañhitan</strong>ti vaṇṇena upetaṃ samupetaṃ
upāgataṃ samupāgataṃ upapannaṃ samupapannaṃ samannāgataṃ vācaṃ giraṃ byappathaṃ
udīraṇaṃ kittayissāmi desessāmi paññapessāmi paṭṭhapessāmi vivarissāmi
vibhajissāmi uttānīkarissāmi pakāsessāmīti—  handāhaṃ kittayissāmi giraṃ
vaṇṇūpasañhitaṃ. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1087"></a>
<a class="sc" id="16"></a>
“Pahīnamalamohassa,<br>
mānamakkhappahāyino;<br>
Handāhaṃ kittayissāmi,<br>
giraṃ vaṇṇūpasañhitan”ti.<br>
</p>
<p>
<a class="msdiv" id="msdiv104"></a>
<a class="ms" id="p_25Cn_1088"></a>
<a class="sc" id="17"></a>
<strong>Tamonudo buddho samantacakkhu,</strong>
<br>
<strong>Lokantagū sabbabhavātivatto;</strong>
<br>
<strong>Anāsavo sabbadukkhappahīno,</strong>
<br>
<strong>Saccavhayo brahme upāsito me.</strong>
(3)<br>
</p>
</blockquote>
<p>
<a class="ms" id="p_25Cn_1089"></a><a class="sc" id="18"></a><strong>Tamonudo
buddho samantacakkhū</strong>ti.
<strong>Tamonudo</strong>ti rāgatamaṃ dosatamaṃ mohatamaṃ mānatamaṃ diṭṭhitamaṃ
kilesatamaṃ duccaritatamaṃ andhakaraṇaṃ aññāṇakaraṇaṃ paññānirodhikaṃ
vighātapakkhikaṃ anibbānasaṃvattanikaṃ nudi panudi pajahi vinodesi byantīakāsi
anabhāvaṃ gamesi.
<strong>Buddho</strong>ti yo so bhagavā…pe…  sacchikā paññatti; yadidaṃ
buddhoti.
<strong>Samantacakkhu</strong> vuccati sabbaññutañāṇaṃ…pe…  tathāgato tena
samantacakkhūti—  tamonudo buddho samantacakkhu.</p>
<p>
<a class="ms" id="p_25Cn_1090"></a><a class="sc" id="19"></a><strong>Lokantagū
sabbabhavātivatto</strong>ti.
<strong>Loko</strong>ti eko loko—  bhavaloko. Dve lokā—  bhavaloko ca
sambhavaloko ca; sampattibhavaloko ca sampattisambhavaloko ca; vipattibhavaloko
ca vipattisambhavaloko ca. Tayo lokā—  tisso vedanā. Cattāro lokā—  cattāro
āhārā. Pañca lokā—  pañcupādānakkhandhā. Cha lokā—  cha ajjhattikāni āyatanāni.
Satta lokā—  sattaviññāṇaṭṭhitiyo. Aṭṭha lokā—  aṭṭha lokadhammā. Nava lokā—
nava sattāvāsā. Dasa lokā—  dasa āyatanāni. Dvādasa lokā—  dvādasāyatanāni.
Aṭṭhārasa lokā—  aṭṭhārasa dhātuyo.
<strong>Lokantagū</strong>ti bhagavā lokassa antagato antappatto koṭigato
koṭippatto…  nibbānagato nibbānappatto. So vutthavāso ciṇṇacaraṇo…
jātimaraṇasaṃsāro natthi tassa punabbhavoti—  lokantagū.</p>
<p>
<a class="ms" id="p_25Cn_1091"></a><a class="sc" id="20"></a><strong>Sabbabhavātivatto</strong>ti.
<strong>Bhavā</strong>ti dve bhavā—  kammabhavo ca paṭisandhiko ca punabbhavo.
Katamo kammabhavo? Puññābhisaṅkhāro apuññābhisaṅkhāro āneñjābhisaṅkhāro—  ayaṃ
kammabhavo. Katamo paṭisandhiko punabbhavo? Paṭisandhikā rūpā vedanā saññā
saṅkhārā viññāṇaṃ—  ayaṃ paṭisandhiko punabbhavo. Bhagavā kammabhavañca
paṭisandhikañca punabbhavaṃ ativatto atikkanto vītivattoti—  lokantagū
sabbabhavātivatto.</p>
<p>
<a class="ms" id="p_25Cn_1092"></a><a class="sc" id="21"></a><strong>Anāsavo
sabbadukkhappahīno</strong>ti.
<strong>Anāsavo</strong>ti cattāro āsavā—  kāmāsavo, bhavāsavo, diṭṭhāsavo,
avijjāsavo. Te āsavā buddhassa bhagavato pahīnā ucchinnamūlā tālāvatthukatā
anabhāvaṃkatā āyatiṃ anuppādadhammā. Tasmā buddho anāsavo.
<strong>Sabbadukkhappahīno</strong>ti sabbaṃ tassa paṭisandhikaṃ jātidukkhaṃ
jarādukkhaṃ byādhidukkhaṃ maraṇadukkhaṃ
sokaparidevadukkhadomanassupāyāsadukkhaṃ…pe…  diṭṭhibyasanadukkhaṃ pahīnaṃ
samucchinnaṃ vūpasantaṃ paṭippassaddhaṃ abhabbuppattikaṃ ñāṇagginā daḍḍhaṃ.
Tasmā buddho sabbadukkhappahīnoti—  anāsavo sabbadukkhappahīno.</p>
<p>
<a class="ms" id="p_25Cn_1093"></a><a class="sc" id="22"></a><strong>Saccavhayo
brahme upāsito me</strong>ti.
<strong>Saccavhayo</strong>ti saccavhayo sadisanāmo sadisavhayo
saccasadisavhayo. Vipassī bhagavā, sikhī bhagavā, vessabhū bhagavā, kakusandho
bhagavā, koṇāgamano bhagavā, kassapo bhagavā. Te buddhā bhagavanto sadisanāmā
sadisavhayā. Bhagavāpi sakyamuni tesaṃ buddhānaṃ bhagavantānaṃ sadisanāmo
sadisavhayoti—  tasmā buddho saccavhayo.</p>
<p>
<a class="ms" id="p_25Cn_1094"></a><a class="sc" id="23"></a><strong>Brahme
upāsito me</strong>ti so mayā bhagavā āsito upāsito payirupāsito paripucchito
paripañhitoti—  saccavhayo brahme upāsito me. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1095"></a>
<a class="sc" id="24"></a>
“Tamonudo buddho samantacakkhu,<br>
Lokantagū sabbabhavātivatto;<br>
Anāsavo sabbadukkhappahīno,<br>
Saccavhayo brahme upāsito me”ti.<br>
</p>
<p>
<a class="msdiv" id="msdiv105"></a>
<a class="ms" id="p_25Cn_1096"></a>
<a class="sc" id="25"></a>
<strong>Dijo yathā kubbanakaṃ pahāya,</strong>
<br>
<strong>Bahupphalaṃ kānanamāvaseyya;</strong>
<br>
<strong>Evamahaṃ appadasse pahāya,</strong>
<br>
<strong>Mahodadhiṃ haṃsoriva ajjhapatto.</strong>
(4)<br>
</p>
</blockquote>
<p>
<a class="ms" id="p_25Cn_1097"></a><a class="sc" id="26"></a><strong>Dijo yathā
kubbanakaṃ pahāya, bahupphalaṃ kānanamāvaseyyā</strong>ti.
<strong>Dijo</strong> vuccati pakkhī. Kiṃkāraṇā dijo vuccati pakkhī?
Dvikkhattuṃ jāyatīti dijo, mātukucchimhā ca aṇḍakosamhā ca. Taṃkāraṇā dijo
vuccati pakkhīti—  dijo.
<strong>Yathā kubbanakaṃ pahāyā</strong>ti yathā dijo kubbanakaṃ parittavanakaṃ
appaphalaṃ appabhakkhaṃ appodakaṃ pahāya jahitvā atikkamitvā samatikkamitvā
vītivattetvā aññaṃ bahupphalaṃ bahubhakkhaṃ bahūdakaṃ mahantaṃ kānanaṃ
vanasaṇḍaṃ adhigaccheyya vindeyya paṭilabheyya, tasmiñca vanasaṇḍe vāsaṃ
kappeyyāti—  dijo yathā kubbanakaṃ pahāya bahupphalaṃ kānanaṃ āvaseyya.</p>
<p>
<a class="ms" id="p_25Cn_1098"></a><a class="sc" id="27"></a><strong>Evamahaṃ
appadasse pahāya, mahodadhiṃ haṃsoriva ajjhapatto</strong>ti.
<strong>Evan</strong>ti opammasampaṭipādanaṃ.
<strong>Appadasse pahāyā</strong>ti yo ca bāvarī brāhmaṇo ye caññe tassa
ācariyā buddhaṃ bhagavantaṃ upādāya appadassā parittadassā thokadassā
omakadassā lāmakadassā chatukkadassā vā. Te appadasse parittadasse thokadasse
omakadasse lāmakadasse chatukkadasse pahāya pajahitvā atikkamitvā
samatikkamitvā vītivattetvā buddhaṃ bhagavantaṃ appamāṇadassaṃ aggadassaṃ
seṭṭhadassaṃ viseṭṭhadassaṃ pāmokkhadassaṃ uttamadassaṃ pavaradassaṃ asamaṃ
asamasamaṃ appaṭisamaṃ appaṭibhāgaṃ appaṭipuggalaṃ devātidevaṃ narāsabhaṃ
purisasīhaṃ purisanāgaṃ purisājaññaṃ purisanisabhaṃ purisadhorayhaṃ
dasabaladhāriṃ adhigacchiṃ vindiṃ paṭilabhiṃ. Yathā ca haṃso mahantaṃ mānasakaṃ
vā saraṃ anotattaṃ vā dahaṃ mahāsamuddaṃ vā akkhobhaṃ amitodakaṃ jalarāsiṃ
adhigaccheyya vindeyya paṭilabheyya, evameva buddhaṃ bhagavantaṃ akkhobhaṃ
amitatejaṃ pabhinnañāṇaṃ vivaṭacakkhuṃ paññāpabhedakusalaṃ
adhigatapaṭisambhidaṃ catuvesārajjappattaṃ suddhādhimuttaṃ setapaccattaṃ
advayabhāṇiṃ tādiṃ tathāpaṭiññaṃ aparittaṃ mahantaṃ gambhīraṃ appameyyaṃ
duppariyogāhaṃ pahūtaratanaṃ sāgarasamaṃ chaḷaṅgupekkhāya samannāgataṃ atulaṃ
vipulaṃ appameyyaṃ, taṃ tādisaṃ pavadataṃ maggavādinaṃ merumiva nagānaṃ
garuḷamiva dijānaṃ sīhamiva migānaṃ udadhimiva aṇṇavānaṃ adhigacchiṃ, taṃ
satthāraṃ jinapavaraṃ mahesinti—  evamahaṃ appadasse pahāya mahodadhiṃ
haṃsoriva ajjhapatto. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1099"></a>
<a class="sc" id="28"></a>
“Dijo yathā kubbanakaṃ pahāya,<br>
Bahupphalaṃ kānanamāvaseyya;<br>
Evamahaṃ appadasse pahāya,<br>
Mahodadhiṃ haṃsoriva ajjhapatto”ti.<br>
</p>
<p>
<a class="msdiv" id="msdiv106"></a>
<a class="ms" id="p_25Cn_1100"></a>
<a class="sc" id="29"></a>
<strong>Yeme pubbe viyākaṃsu,</strong>
<br>
<strong>Huraṃ gotamasāsanā;</strong>
<br>
<strong>Iccāsi iti bhavissati,</strong>
<br>
<strong>Sabbaṃ taṃ itihītihaṃ;</strong>
<br>
<strong>Sabbaṃ taṃ takkavaḍḍhanaṃ.</strong>
(5)<br>
</p>
</blockquote>
<p>
<a class="ms" id="p_25Cn_1101"></a><a class="sc" id="30"></a><strong>Ye me
pubbe viyākaṃsū</strong>ti.
<strong>Ye</strong>ti yo ca bāvarī brāhmaṇo ye caññe tassa ācariyā, te sakaṃ
diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ
adhippāyaṃ byākaṃsu ācikkhiṃsu desayiṃsu paññapiṃsu paṭṭhapiṃsu vivariṃsu
vibhajiṃsu uttānīakaṃsu pakāsesunti—  ye me pubbe viyākaṃsu.</p>
<p>
<a class="ms" id="p_25Cn_1102"></a><a class="sc" id="31"></a><strong>Huraṃ
gotamasāsanā</strong>ti huraṃ gotamasāsanā, paraṃ gotamasāsanā, pure
gotamasāsanā, paṭhamataraṃ gotamasāsanā buddhasāsanā jinasāsanā tathāgatasāsanā
arahantasāsanāti—  huraṃ gotamasāsanā.</p>
<p>
<a class="ms" id="p_25Cn_1103"></a><a class="sc" id="32"></a><strong>Iccāsi iti
bhavissatī</strong>ti evaṃ kira āsi, evaṃ kira bhavissatīti—  iccāsi iti
bhavissati.</p>
<p>
<a class="ms" id="p_25Cn_1104"></a><a class="sc" id="33"></a><strong>Sabbaṃ taṃ
itihītihan</strong>ti sabbaṃ taṃ itihītihaṃ itikirāya paramparāya
piṭakasampadāya takkahetu nayahetu ākāraparivitakkena diṭṭhinijjhānakkhantiyā
na sāmaṃ sayamabhiññātaṃ na attapaccakkhaṃ dhammaṃ yaṃ kathayiṃsūti—  sabbaṃ
taṃ itihītihaṃ.</p>
<p>
<a class="ms" id="p_25Cn_1105"></a><a class="sc" id="34"></a><strong>Sabbaṃ taṃ
takkavaḍḍhanan</strong>ti sabbaṃ taṃ takkavaḍḍhanaṃ vitakkavaḍḍhanaṃ
saṅkappavaḍḍhanaṃ kāmavitakkavaḍḍhanaṃ byāpādavitakkavaḍḍhanaṃ
vihiṃsāvitakkavaḍḍhanaṃ ñātivitakkavaḍḍhanaṃ janapadavitakkavaḍḍhanaṃ
amarāvitakkavaḍḍhanaṃ parānudayatāpaṭisaṃyuttavitakkavaḍḍhanaṃ
lābhasakkārasilokapaṭisaṃyuttavitakkavaḍḍhanaṃ
anavaññattipaṭisaṃyuttavitakkavaḍḍhananti—  sabbaṃ taṃ takkavaḍḍhanaṃ. Tenāha
thero piṅgiyo— </p>
<blockquote class="gatha">
<p>
<a class="ms" id="p_25Cn_1106"></a>
<a class="sc" id="35"></a>
“Yeme pubbe viyākaṃsu,<br>
Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanan”ti.<br>
</p>
<p>
<a class="msdiv" id="msdiv107"></a>
<a class="ms" id="p_25Cn_1107"></a>
<a class="sc" id="36"></a>
<strong>Eko tamonudāsīno,</strong>
<br>
<strong>jutimā so pabhaṅkaro;</strong>
<br>
<strong>Gotamo bhūripaññāṇo,</strong>
<br>
<strong>gotamo bhūrimedhaso.</strong>
(6)<br>
</p>
</blockquote>
<p>
<a class="ms" id="p_25Cn_1108"></a><a class="sc" id="37"></a><strong>Eko
tamonudāsīno</strong>ti.
<strong>Eko</strong>ti bhagavā pabbajjasaṅkhātena eko, adutiyaṭṭhena eko,
taṇhāya pahānaṭṭhena eko, ekantavītarāgoti eko, ekantavītadosoti eko,
ekantavītamohoti eko, ekantanikkilesoti eko, ekāyanamaggaṃ gatoti eko, eko
anuttaraṃ sammāsambodhiṃ abhisambuddhoti eko.</p>
<p>
<a class="ms" id="p_25Cn_1109"></a><a class="sc" id="38"></a>Kathaṃ bhagavā
pabbajjasaṅkhātena eko? Bhagavā daharova samāno susu kāḷakeso bhadrena
yobbanena samannāgato paṭhamena vayasā akāmakānaṃ mātāpitūnaṃ assumukhānaṃ
rodantānaṃ vilapantānaṃ ñātisaṅghaṃ sabbaṃ gharāvāsapalibodhaṃ chinditvā
puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ
chinditvā sannidhipalibodhaṃ chinditvā kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajitvā akiñcanabhāvaṃ upagantvā eko carati
viharati iriyati vatteti pāleti yapeti yāpeti. Evaṃ bhagavā pabbajjasaṅkhātena
eko.</p>
<p>
<a class="ms" id="p_25Cn_1110"></a><a class="sc" id="39"></a>Kathaṃ bhagavā
adutiyaṭṭhena eko? Evaṃ pabbajito samāno eko araññavanapatthāni pantāni
senāsanāni paṭisevati appasaddāni appanigghosāni vijanavātāni
manussarāhasseyyakāni paṭisallānasāruppāni. So eko gacchati, eko tiṭṭhati, eko
nisīdati, eko seyyaṃ kappeti, eko gāmaṃ piṇḍāya pavisati, eko abhikkamati, eko
paṭikkamati, eko raho nisīdati, eko caṅkamaṃ adhiṭṭhāti, eko carati viharati
iriyati vatteti pāleti yapeti yāpeti. Evaṃ bhagavā adutiyaṭṭhena eko.</p>
<p>
<a class="ms" id="p_25Cn_1111"></a><a class="sc" id="40"></a>Kathaṃ bhagavā
taṇhāya pahānaṭṭhena eko? So evaṃ eko adutiyo appamatto ātāpī pahitatto
viharanto najjā nerañjarāya tīre bodhirukkhamūle mahāpadhānaṃ padahanto māraṃ
sasenaṃ kaṇhaṃ namuciṃ pamattabandhuṃ vidhamitvā taṇhājāliniṃ visaṭaṃ
visattikaṃ pajahi vinodesi byantīakāsi anabhāvaṃ gamesi.</p>
<blockquote class="gatha">
<p>
<a class="ms" id="p_25Cn_1112"></a>
<a class="sc" id="41"></a>
“Taṇhādutiyo puriso,<br>
dīghamaddhāna saṃsaraṃ;<br>
Itthabhāvaññathābhāvaṃ,<br>
saṃsāraṃ nātivattati.<br>
</p>
<p>
<a class="ms" id="p_25Cn_1113"></a>
<a class="sc" id="42"></a>
Etamādīnavaṃ ñatvā,<br>
Taṇhaṃ dukkhassa sambhavaṃ;<br>
Vītataṇho anādāno,<br>
Sato bhikkhu paribbaje”ti.<br>
</p>
</blockquote>
<p>
<a class="ms" id="p_25Cn_1114"></a><a class="sc" id="43"></a>Evaṃ bhagavā
taṇhāya pahānaṭṭhena eko.</p>
<p>
<a class="ms" id="p_25Cn_1115"></a><a class="sc" id="44"></a>Kathaṃ bhagavā
ekantavītarāgoti eko? Rāgassa pahīnattā ekantavītarāgoti eko, dosassa pahīnattā
ekantavītadosoti eko, mohassa pahīnattā ekantavītamohoti eko, kilesānaṃ
pahīnattā ekantanikkilesoti eko.</p>
<p>
<a class="ms" id="p_25Cn_1116"></a><a class="sc" id="45"></a>Kathaṃ bhagavā
ekāyanamaggaṃ gatoti eko? Ekāyanamaggo vuccati cattāro satipaṭṭhānā…pe…  ariyo
aṭṭhaṅgiko maggo.</p>
<blockquote class="gatha">
<p>
<a class="ms" id="p_25Cn_1117"></a>
<a class="sc" id="46"></a>
“Ekāyanaṃ jātikhayantadassī,<br>
Maggaṃ pajānāti hitānukampī;<br>
Etena maggena tariṃsu pubbe,<br>
Tarissanti ye ca taranti oghan”ti.<br>
</p>
</blockquote>
<p>
<a class="ms" id="p_25Cn_1118"></a><a class="sc" id="47"></a>Evaṃ bhagavā
ekāyanamaggaṃ gatoti eko.</p>
<p>
<a class="ms" id="p_25Cn_1119"></a><a class="sc" id="48"></a>Kathaṃ bhagavā eko
anuttaraṃ sammāsambodhiṃ abhisambuddhoti eko. Bodhi vuccati catūsu maggesu
ñāṇaṃ paññā paññindriyaṃ paññābalaṃ dhammavicayasambojjhaṅgo vīmaṃsā vipassanā
sammādiṭṭhi. Bhagavā tena bodhiñāṇena “sabbe saṅkhārā aniccā”ti bujjhi, “sabbe
saṅkhārā dukkhā”ti bujjhi, “sabbe dhammā anattā”ti bujjhi…pe…  “yaṃ kiñci
samudayadhammaṃ sabbaṃ taṃ nirodhadhamman”ti bujjhi. Atha vā yaṃ bujjhitabbaṃ
anubujjhitabbaṃ paṭibujjhitabbaṃ sambujjhitabbaṃ adhigantabbaṃ phassitabbaṃ
sacchikātabbaṃ sabbaṃ taṃ tena bodhiñāṇena bujjhi anubujjhi paṭibujjhi
sambujjhi adhigacchi phassesi sacchākāsi. Evaṃ bhagavā eko anuttaraṃ
sammāsambodhiṃ abhisambuddhoti eko.</p>
<p>
<a class="ms" id="p_25Cn_1120"></a><a class="sc" id="49"></a><strong>Tamonudo</strong>ti
bhagavā rāgatamaṃ dosatamaṃ mohatamaṃ diṭṭhitamaṃ kilesatamaṃ duccaritatamaṃ
andhakaraṇaṃ acakkhukaraṇaṃ aññāṇakaraṇaṃ paññānirodhikaṃ vighātapakkhikaṃ
anibbānasaṃvattanikaṃ nudi panudi pajahi vinodesi byantīakāsi anabhāvaṃ gamesi.
<strong>Āsīno</strong>ti nisinno bhagavā pāsāṇake cetiyeti—  āsīno.</p>
<blockquote class="gatha">
<p>
<a class="ms" id="p_25Cn_1121"></a>
<a class="sc" id="50"></a>
Nagassa passe āsīnaṃ,<br>
muniṃ dukkhassa pāraguṃ;<br>
Sāvakā payirupāsanti,<br>
tevijjā maccuhāyinoti.<br>
</p>
</blockquote>
<p>
<a class="ms" id="p_25Cn_1122"></a><a class="sc" id="51"></a>Evampi bhagavā
āsīno…pe…  atha vā bhagavā sabbossukkapaṭippassaddhattā āsīno so vutthavāso
ciṇṇacaraṇo…pe…  jātimaraṇasaṃsāro natthi tassa punabbhavoti, evampi bhagavā
āsīnoti—  eko tamonudāsīno.</p>
<p>
<a class="ms" id="p_25Cn_1123"></a><a class="sc" id="52"></a><strong>Jutimā so
pabhaṅkaro</strong>ti.
<strong>Jutimā</strong>ti jutimā matimā paṇḍito paññavā buddhimā ñāṇī vibhāvī
medhāvī.
<strong>Pabhaṅkaro</strong>ti pabhaṅkaro ālokakaro obhāsakaro dīpaṅkaro
padīpakaro ujjotakaro pajjotakaroti—  jutimā so pabhaṅkaro.</p>
<p>
<a class="ms" id="p_25Cn_1124"></a><a class="sc" id="53"></a><strong>Gotamo
bhūripaññāṇo</strong>ti gotamo bhūripaññāṇo ñāṇapaññāṇo paññādhajo paññāketu
paññādhipateyyo vicayabahulo pavicayabahulo okkhāyanabahulo samokkhāyanadhammo
vibhūtavihārī taccarito tabbahulo taggaruko tanninno tappoṇo tappabbhāro
tadadhimutto tadadhipateyyo.</p>
<blockquote class="gatha">
<p>
<a class="ms" id="p_25Cn_1125"></a>
<a class="sc" id="54"></a>
Dhajo rathassa paññāṇaṃ,<br>
dhūmo paññāṇamaggino;<br>
Rājā raṭṭhassa paññāṇaṃ,<br>
bhattā paññāṇamitthiyāti.<br>
</p>
</blockquote>
<p>
<a class="ms" id="p_25Cn_1126"></a><a class="sc" id="55"></a>Evameva gotamo
bhūripaññāṇo ñāṇapaññāṇo paññādhajo paññāketu paññādhipateyyo vicayabahulo
pavicayabahulo okkhāyanabahulo samokkhāyanadhammo vibhūtavihārī taccarito
tabbahulo taggaruko tanninno tappoṇo tappabbhāro tadadhimutto tadadhipateyyoti—
gotamo bhūripaññāṇo.</p>
<p>
<a class="ms" id="p_25Cn_1127"></a><a class="sc" id="56"></a><strong>Gotamo
bhūrimedhaso</strong>ti bhūri vuccati pathavī. Bhagavā tāya pathavisamāya
paññāya vipulāya vitthatāya samannāgato. Medhā vuccati paññā. Yā paññā
pajānanā…pe…  amoho dhammavicayo sammādiṭṭhi. Bhagavā imāya medhāya upeto
samupeto upāgato samupāgato upapanno samupapanno samannāgato, tasmā buddho
sumedhasoti—  gotamo bhūrimedhaso. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1128"></a>
<a class="sc" id="57"></a>
“Eko tamonudāsīno,<br>
jutimā so pabhaṅkaro;<br>
Gotamo bhūripaññāṇo,<br>
gotamo bhūrimedhaso”ti.<br>
</p>
<p>
<a class="msdiv" id="msdiv108"></a>
<a class="ms" id="p_25Cn_1129"></a>
<a class="sc" id="58"></a>
<strong>Yo me dhammamadesesi,</strong>
<br>
<strong>Sandiṭṭhikamakālikaṃ;</strong>
<br>
<strong>Taṇhakkhayamanītikaṃ,</strong>
<br>
<strong>Yassa natthi upamā kvaci.</strong>
(7)<br>
</p>
</blockquote>
<p>
<a class="ms" id="p_25Cn_1130"></a><a class="sc" id="59"></a><strong>Yo me
dhammamadesesī</strong>ti.
<strong>Yo</strong>ti yo so bhagavā sayambhū anācariyako pubbe ananussutesu
dhammesu sāmaṃ saccāni abhisambujjhi, tattha ca sabbaññutaṃ patto balesu ca
vasībhāvaṃ.
<strong>Dhammamadesesī</strong>ti.
<strong>Dhamman</strong>ti ādikalyāṇaṃ majjhekalyāṇaṃ pariyosānakalyāṇaṃ
sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro
satipaṭṭhāne…pe…  ariyaṃ aṭṭhaṅgikaṃ maggaṃ nibbānañca nibbānagāminiñca
paṭipadaṃ ācikkhi desesi paññapesi paṭṭhapesi vivari vibhaji uttānīakāsi
pakāsesīti—  yo me dhammamadesesi.</p>
<p>
<a class="ms" id="p_25Cn_1131"></a><a class="sc" id="60"></a><strong>Sandiṭṭhikamakālikan</strong>ti
sandiṭṭhikaṃ akālikaṃ ehipassikaṃ opaneyyikaṃ paccattaṃ veditabbaṃ viññūhīti—
evaṃ sandiṭṭhikaṃ. Atha vā, yo diṭṭheva dhamme ariyaṃ aṭṭhaṅgikaṃ maggaṃ
bhāveti, tassa maggassa anantarā samanantarā adhigacchateva phalaṃ vindati
paṭilabhatīti, evampi sandiṭṭhikaṃ.
<strong>Akālikan</strong>ti yathā manussā kālikaṃ dhanaṃ datvā anantarā na
labhanti kālaṃ āgamenti, nevāyaṃ dhammo. Yo diṭṭheva dhamme ariyaṃ aṭṭhaṅgikaṃ
maggaṃ bhāveti, tassa maggassa anantarā samanantarā adhigacchateva phalaṃ
vindati paṭilabhati, na parattha na paraloke, evaṃ akālikanti—
sandiṭṭhikamakālikaṃ.</p>
<p>
<a class="ms" id="p_25Cn_1132"></a><a class="sc" id="61"></a><strong>Taṇhakkhayamanītikan</strong>ti.
<strong>Taṇhā</strong>ti rūpataṇhā…pe…  dhammataṇhā.
<strong>Taṇhakkhayan</strong>ti taṇhakkhayaṃ rāgakkhayaṃ dosakkhayaṃ
mohakkhayaṃ gatikkhayaṃ upapattikkhayaṃ paṭisandhikkhayaṃ bhavakkhayaṃ
saṃsārakkhayaṃ vaṭṭakkhayaṃ.
<strong>Anītikan</strong>ti
<strong>īti</strong> vuccanti kilesā ca khandhā ca abhisaṅkhārā ca. Ītippahānaṃ
ītivūpasamaṃ ītipaṭinissaggaṃ ītipaṭippassaddhiṃ amataṃ nibbānanti—
taṇhakkhayamanītikaṃ.</p>
<p>
<a class="ms" id="p_25Cn_1133"></a><a class="sc" id="62"></a><strong>Yassa
natthi upamā kvacī</strong>ti.
<strong>Yassā</strong>ti nibbānassa.
<strong>Natthi upamā</strong>ti upamā natthi, upanidhā natthi, sadisaṃ natthi,
paṭibhāgo natthi na atthi na saṃvijjati nupalabbhati.
<strong>Kvacī</strong>ti kvaci kimhici katthaci ajjhattaṃ vā bahiddhā vā
ajjhattabahiddhā vāti—  yassa natthi upamā kvaci. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1134"></a>
<a class="sc" id="63"></a>
“Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvacī”ti.<br>
</p>
<p>
<a class="msdiv" id="msdiv109"></a>
<a class="ms" id="p_25Cn_1135"></a>
<a class="sc" id="64"></a>
<strong>Kiṃ nu tamhā vippavasasi,</strong>
<br>
<strong>muhuttamapi piṅgiya;</strong>
<br>
<strong>Gotamā bhūripaññāṇā,</strong>
<br>
<strong>gotamā bhūrimedhasā.</strong>
(8)<br>
</p>
</blockquote>
<p>
<a class="ms" id="p_25Cn_1136"></a><a class="sc" id="65"></a><strong>Kiṃ nu
tamhā vippavasasī</strong>ti kiṃ nu buddhamhā vippavasasi apesi apagacchasi
vinā hosīti—  kiṃ nu tamhā vippavasasi.</p>
<p>
<a class="ms" id="p_25Cn_1137"></a><a class="sc" id="66"></a><strong>Muhuttamapi
piṅgiyā</strong>ti muhuttampi khaṇampi layampi vayampi addhampīti—
muhuttamapi.
<strong>Piṅgiyā</strong>ti bāvarī taṃ nattāraṃ nāmena ālapati.</p>
<p>
<a class="ms" id="p_25Cn_1138"></a><a class="sc" id="67"></a><strong>Gotamā
bhūripaññāṇā</strong>ti gotamā bhūripaññāṇā ñāṇapaññāṇā paññādhajā paññāketumhā
paññādhipateyyamhā vicayabahulā pavicayabahulā okkhāyanabahulā
samokkhāyanadhammā vibhūtavihārimhā taccaritā tabbahulā taggarukā tanninnā
tappoṇā tappabbhārā tadadhimuttā tadadhipateyyamhāti—  gotamā bhūripaññāṇā.
</p>
<p>
<a class="ms" id="p_25Cn_1139"></a><a class="sc" id="68"></a><strong>Gotamā
bhūrimedhasā</strong>ti bhūri vuccati pathavī. Bhagavā tāya pathavisamāya
paññāya vipulāya vitthatāya samannāgato. Medhā vuccati paññā. Yā paññā
pajānanā…pe…  amoho dhammavicayo sammādiṭṭhi. Bhagavā imāya medhāya paññāya
upeto samupeto upāgato samupāgato upapanno samupapanno samannāgato, tasmā
buddho sumedhasoti—  gotamā bhūrimedhasā. Tenāha so brāhmaṇo— </p>
<blockquote class="gatha">
<p>
<a class="ms" id="p_25Cn_1140"></a>
<a class="sc" id="69"></a>
“Kiṃ nu tamhā vippavasasi,<br>
muhuttamapi piṅgiya;<br>
Gotamā bhūripaññāṇā,<br>
gotamā bhūrimedhasā”ti.<br>
</p>
<p>
<a class="msdiv" id="msdiv110"></a>
<a class="ms" id="p_25Cn_1141"></a>
<a class="sc" id="70"></a>
<strong>Yo te dhammamadesesi,</strong>
<br>
<strong>Sandiṭṭhikamakālikaṃ;</strong>
<br>
<strong>Taṇhakkhayamanītikaṃ,</strong>
<br>
<strong>Yassa natthi upamā kvaci.</strong>
(9)<br>
</p>
</blockquote>
<p>
<a class="ms" id="p_25Cn_1142"></a><a class="sc" id="71"></a><strong>Yo te
dhammamadesesī</strong>ti yo so bhagavā…pe…  tattha ca sabbaññutaṃ patto balesu
ca vasībhāvaṃ.
<strong>Dhammamadesesī</strong>ti
<strong>dhamman</strong>ti ādikalyāṇaṃ majjhekalyāṇaṃ…pe…  nibbānañca
nibbānagāminiñca paṭipadaṃ ācikkhi desesi paññapesi paṭṭhapesi vivari vibhaji
uttānīakāsi pakāsesīti—  yo te dhammamadesesi.</p>
<p>
<a class="ms" id="p_25Cn_1143"></a><a class="sc" id="72"></a><strong>Sandiṭṭhikamakālikan</strong>ti
sandiṭṭhikaṃ akālikaṃ ehipassikaṃ opaneyyikaṃ paccattaṃ veditabbaṃ viññūhīti—
evaṃ sandiṭṭhikaṃ. Atha vā, yo diṭṭheva dhamme ariyaṃ aṭṭhaṅgikaṃ maggaṃ
bhāveti, tassa maggassa anantarā samanantarā adhigacchateva phalaṃ vindati
paṭilabhatīti—  evampi sandiṭṭhikaṃ.
<strong>Akālikan</strong>ti yathā manussā kālikaṃ dhanaṃ datvā anantarā na
labhanti, kālaṃ āgamenti, nevāyaṃ dhammo. Yo diṭṭheva dhamme ariyaṃ aṭṭhaṅgikaṃ
maggaṃ bhāveti; tassa maggassa anantarā samanantarā adhigacchateva phalaṃ
vindati paṭilabhati, na parattha na paraloke, evaṃ akālikanti—
sandiṭṭhikamakālikaṃ.</p>
<p>
<a class="ms" id="p_25Cn_1144"></a><a class="sc" id="73"></a><strong>Taṇhakkhayamanītikan</strong>ti.
<strong>Taṇhā</strong>ti rūpataṇhā…pe…  dhammataṇhā.
<strong>Taṇhakkhayan</strong>ti taṇhakkhayaṃ rāgakkhayaṃ dosakkhayaṃ
mohakkhayaṃ gatikkhayaṃ upapattikkhayaṃ paṭisandhikkhayaṃ bhavakkhayaṃ
saṃsārakkhayaṃ vaṭṭakkhayaṃ.
<strong>Anītikan</strong>ti
<strong>īti</strong> vuccanti kilesā ca khandhā ca abhisaṅkhārā ca. Ītippahānaṃ
ītivūpasamaṃ ītipaṭinissaggaṃ ītipaṭippassaddhiṃ amataṃ nibbānanti—
taṇhakkhayamanītikaṃ.</p>
<p>
<a class="ms" id="p_25Cn_1145"></a><a class="sc" id="74"></a><strong>Yassa
natthi upamā kvacī</strong>ti.
<strong>Yassā</strong>ti nibbānassa.
<strong>Natthi upamā</strong>ti upamā natthi, upanidhā natthi, sadisaṃ natthi,
paṭibhāgo natthi na atthi na saṃvijjati nupalabbhati.
<strong>Kvacī</strong>ti kvaci kimhici katthaci ajjhattaṃ vā bahiddhā vā
ajjhattabahiddhā vāti—  yassa natthi upamā kvaci. Tenāha so brāhmaṇo— </p>
<blockquote class="gatha">
<p>
<a class="ms" id="p_25Cn_1146"></a>
<a class="sc" id="75"></a>
“Yo te dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvacī”ti.<br>
</p>
<p>
<a class="msdiv" id="msdiv111"></a>
<a class="ms" id="p_25Cn_1147"></a>
<a class="sc" id="76"></a>
<strong>Nāhaṃ tamhā vippavasāmi,</strong>
<br>
<strong>Muhuttamapi brāhmaṇa;</strong>
<br>
<strong>Gotamā bhūripaññāṇā,</strong>
<br>
<strong>Gotamā bhūrimedhasā.</strong>
(10)<br>
</p>
</blockquote>
<p>
<a class="ms" id="p_25Cn_1148"></a><a class="sc" id="77"></a><strong>Nāhaṃ
tamhā vippavasāmī</strong>ti nāhaṃ buddhamhā vippavasāmi apemi apagacchāmi vinā
homīti—  nāhaṃ tamhā vippavasāmi.</p>
<p>
<a class="ms" id="p_25Cn_1149"></a><a class="sc" id="78"></a><strong>Muhuttamapi
brāhmaṇā</strong>ti muhuttampi khaṇampi layampi vayampi addhampīti muhuttamapi.
<strong>Brāhmaṇā</strong>ti gāravena mātulaṃ ālapati.</p>
<p>
<a class="ms" id="p_25Cn_1150"></a><a class="sc" id="79"></a><strong>Gotamā
bhūripaññāṇā</strong>ti gotamā bhūripaññāṇā ñāṇapaññāṇā paññādhajā paññāketumhā
paññādhipateyyamhā vicayabahulā pavicayabahulā okkhāyanabahulā
samokkhāyanadhammā vibhūtavihārimhā taccaritā tabbahulā taggarukā tanninnā
tappoṇā tappabbhārā tadadhimuttā tadadhipateyyamhāti—  gotamā bhūripaññāṇā.
</p>
<p>
<a class="ms" id="p_25Cn_1151"></a><a class="sc" id="80"></a><strong>Gotamā
bhūrimedhasā</strong>ti bhūri vuccati pathavī. Bhagavā tāya pathavisamāya
paññāya vipulāya vitthatāya samannāgato. Medhā vuccati paññā. Yā paññā
pajānanā…pe…  amoho dhammavicayo sammādiṭṭhi. Bhagavā imāya medhāya paññāya
upeto samupeto upāgato samupāgato upapanno samupapanno samannāgato. Tasmā
buddho sumedhasoti—  gotamā bhūrimedhasā. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1152"></a>
<a class="sc" id="81"></a>
“Nāhaṃ tamhā vippavasāmi,<br>
muhuttamapi brāhmaṇa;<br>
Gotamā bhūripaññāṇā,<br>
gotamā bhūrimedhasā”ti.<br>
</p>
<p>
<a class="msdiv" id="msdiv112"></a>
<a class="ms" id="p_25Cn_1153"></a>
<a class="sc" id="82"></a>
<strong>Yo me dhammamadesesi,</strong>
<br>
<strong>Sandiṭṭhikamakālikaṃ;</strong>
<br>
<strong>Taṇhakkhayamanītikaṃ,</strong>
<br>
<strong>Yassa natthi upamā kvaci.</strong>
(11)<br>
</p>
</blockquote>
<p>
<a class="ms" id="p_25Cn_1154"></a><a class="sc" id="83"></a><strong>Yo me
dhammamadesesī</strong>ti yo so bhagavā sayambhū anācariyako pubbe ananussutesu
dhammesu sāmaṃ saccāni abhisambujjhi, tattha ca sabbaññutaṃ patto balesu ca
vasībhāvaṃ.
<strong>Dhammamadesesī</strong>ti.
<strong>Dhamman</strong>ti ādikalyāṇaṃ majjhekalyāṇaṃ pariyosānakalyāṇaṃ
sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro
satipaṭṭhāne cattāro sammappadhāne cattāro iddhipāde pañcindriyāni pañca balāni
satta bojjhaṅge ariyaṃ aṭṭhaṅgikaṃ maggaṃ nibbānañca nibbānagāminiñca
paṭipadaṃ ācikkhi desesi paññapesi paṭṭhapesi vivari vibhaji uttānīakāsi
pakāsesīti—  yo me dhammamadesesi.</p>
<p>
<a class="ms" id="p_25Cn_1155"></a><a class="sc" id="84"></a><strong>Sandiṭṭhikamakālikan</strong>ti
sandiṭṭhikaṃ akālikaṃ ehipassikaṃ opaneyyikaṃ paccattaṃ veditabbaṃ viññūhīti,
evaṃ sandiṭṭhikaṃ. Atha vā yo diṭṭheva dhamme ariyaṃ aṭṭhaṅgikaṃ maggaṃ
bhāveti, tassa maggassa anantarā samanantarā adhigacchateva phalaṃ vindati
paṭilabhatīti, evampi sandiṭṭhikaṃ.
<strong>Akālikan</strong>ti yathā manussā kālikaṃ dhanaṃ datvā anantarā na
labhanti, kālaṃ āgamenti, nevāyaṃ dhammo. Yo diṭṭheva dhamme ariyaṃ aṭṭhaṅgikaṃ
maggaṃ bhāveti, tassa maggassa anantarā samanantarā adhigacchateva phalaṃ
vindati paṭilabhati, na parattha na paraloke, evaṃ akālikanti—
sandiṭṭhikamakālikaṃ.</p>
<p>
<a class="ms" id="p_25Cn_1156"></a><a class="sc" id="85"></a><strong>Taṇhakkhayamanītikan</strong>ti.
<strong>Taṇhā</strong>ti rūpataṇhā…pe…  dhammataṇhā.
<strong>Taṇhakkhayan</strong>ti taṇhakkhayaṃ rāgakkhayaṃ dosakkhayaṃ
mohakkhayaṃ gatikkhayaṃ upapattikkhayaṃ paṭisandhikkhayaṃ bhavakkhayaṃ
saṃsārakkhayaṃ vaṭṭakkhayaṃ.
<strong>Anītikan</strong>ti
<strong>īti</strong> vuccanti kilesā ca khandhā ca abhisaṅkhārā ca. Ītippahānaṃ
ītivūpasamaṃ ītipaṭippassaddhiṃ amataṃ nibbānanti—  taṇhakkhayamanītikaṃ.</p>
<p>
<a class="ms" id="p_25Cn_1157"></a><a class="sc" id="86"></a><strong>Yassa
natthi upamā kvacī</strong>ti.
<strong>Yassā</strong>ti nibbānassa.
<strong>Natthi upamā</strong>ti upamā natthi, upanidhā natthi, sadisaṃ natthi,
paṭibhāgo natthi na atthi na saṃvijjati nupalabbhati.
<strong>Kvacī</strong>ti kvaci kimhici katthaci ajjhattaṃ vā bahiddhā vā
ajjhattabahiddhā vāti—  yassa natthi upamā kvaci. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1158"></a>
<a class="sc" id="87"></a>
“Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvacī”ti.<br>
</p>
<p>
<a class="msdiv" id="msdiv113"></a>
<a class="ms" id="p_25Cn_1159"></a>
<a class="sc" id="88"></a>
<strong>Passāmi naṃ manasā cakkhunāva,</strong>
<br>
<strong>Rattindivaṃ brāhmaṇa appamatto;</strong>
<br>
<strong>Namassamāno vivasemi rattiṃ,</strong>
<br>
<strong>Teneva maññāmi avippavāsaṃ.</strong>
(12)<br>
</p>
</blockquote>
<p>
<a class="ms" id="p_25Cn_1160"></a><a class="sc" id="89"></a><strong>Passāmi
naṃ manasā cakkhunāvā</strong>ti yathā cakkhumā puriso āloke rūpagatāni
passeyya dakkheyya olokeyya nijjhāyeyya upaparikkheyya, evamevāhaṃ buddhaṃ
bhagavantaṃ manasā passāmi dakkhāmi olokemi nijjhāyāmi upaparikkhāmīti—
passāmi naṃ manasā cakkhunāva.</p>
<p>
<a class="ms" id="p_25Cn_1161"></a><a class="sc" id="90"></a><strong>Rattindivaṃ
brāhmaṇa appamatto</strong>ti rattiñca divā ca buddhānussatiṃ manasā bhāvento
appamattoti—  rattindivaṃ brāhmaṇa appamatto.</p>
<p>
<a class="ms" id="p_25Cn_1162"></a><a class="sc" id="91"></a><strong>Namassamāno
vivasemi rattin</strong>ti.
<strong>Namassamāno</strong>ti kāyena vā namassamāno, vācāya vā namassamāno,
cittena vā namassamāno, anvatthapaṭipattiyā vā namassamāno,
dhammānudhammapaṭipattiyā vā namassamāno sakkāramāno garukāramāno mānayamāno
pūjayamāno rattindivaṃ vivasemi atināmemi atikkamemīti—  namassamāno vivasemi
rattiṃ.</p>
<p>
<a class="ms" id="p_25Cn_1163"></a><a class="sc" id="92"></a><strong>Teneva
maññāmi avippavāsan</strong>ti tāya buddhānussatiyā bhāvento avippavāsoti taṃ
maññāmi, avippavuṭṭhoti taṃ maññāmi jānāmi. Evaṃ jānāmi evaṃ ājānāmi evaṃ
vijānāmi evaṃ paṭivijānāmi evaṃ paṭivijjhāmīti—  teneva maññāmi avippavāsaṃ.
Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1164"></a>
<a class="sc" id="93"></a>
“Passāmi naṃ manasā cakkhunāva,<br>
Rattindivaṃ brāhmaṇa appamatto;<br>
Namassamāno vivasemi rattiṃ,<br>
Teneva maññāmi avippavāsan”ti.<br>
</p>
<p>
<a class="msdiv" id="msdiv114"></a>
<a class="ms" id="p_25Cn_1165"></a>
<a class="sc" id="94"></a>
<strong>Saddhā ca pīti ca mano sati ca,</strong>
<br>
<strong>Nāpentime gotamasāsanamhā;</strong>
<br>
<strong>Yaṃ yaṃ disaṃ vajati bhūripañño,</strong>
<br>
<strong>Sa tena teneva natohamasmi.</strong>
(13)<br>
</p>
</blockquote>
<p>
<a class="ms" id="p_25Cn_1166"></a><a class="sc" id="95"></a><strong>Saddhā ca
pīti ca mano sati cā</strong>ti.
<strong>Saddhā</strong>ti yā ca bhagavantaṃ ārabbha saddhā saddahanā okappanā
abhippasādo saddhā saddhindriyaṃ saddhābalaṃ.
<strong>Pītī</strong>ti yā bhagavantaṃ ārabbha pīti pāmojjaṃ modanā āmodanā
pamodanā hāso pahāso vitti tuṭṭhi odagyaṃ attamanatā cittassa.
<strong>Mano</strong>ti yañca bhagavantaṃ ārabbha cittaṃ mano mānasaṃ hadayaṃ
paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjā
manoviññāṇadhātu.
<strong>Satī</strong>ti yā bhagavantaṃ ārabbha sati anussati sammāsatīti—
saddhā ca pīti ca mano sati ca.</p>
<p>
<a class="ms" id="p_25Cn_1167"></a><a class="sc" id="96"></a><strong>Nāpentime
gotamasāsanamhā</strong>ti ime cattāro dhammā gotamasāsanā buddhasāsanā
jinasāsanā tathāgatasāsanā arahantasāsanā nāpenti na gacchanti na vijahanti na
vināsentīti—  nāpentime gotamasāsanamhā.</p>
<p>
<a class="ms" id="p_25Cn_1168"></a><a class="sc" id="97"></a><strong>Yaṃ yaṃ
disaṃ vajati bhūripañño</strong>ti.
<strong>Yaṃ yaṃ disan</strong>ti puratthimaṃ vā disaṃ pacchimaṃ vā disaṃ
dakkhiṇaṃ vā disaṃ uttaraṃ vā disaṃ vajati gacchati kamati abhikkamati.
<strong>Bhūripañño</strong>ti bhūripañño mahāpañño tikkhapañño puthupañño
hāsapañño javanapañño nibbedhikapañño. Bhūri vuccati pathavī. Bhagavā tāya
pathavisamāya paññāya vipulāya vitthatāya samannāgatoti—  yaṃ yaṃ disaṃ vajati
bhūripañño.</p>
<p>
<a class="ms" id="p_25Cn_1169"></a><a class="sc" id="98"></a><strong>Sa tena
teneva natohamasmī</strong>ti so yena buddho tena teneva nato tanninno tappoṇo
tappabbhāro tadadhimutto tadadhipateyyoti—  sa tena teneva natohamasmi. Tenāha
thero piṅgiyo— </p>
<blockquote class="gatha">
<p>
<a class="ms" id="p_25Cn_1170"></a>
<a class="sc" id="99"></a>
“Saddhā ca pīti ca mano sati ca,<br>
Nāpentime gotamasāsanamhā;<br>
Yaṃ yaṃ disaṃ vajati bhūripañño,<br>
Sa tena teneva natohamasmī”ti.<br>
</p>
<p>
<a class="msdiv" id="msdiv115"></a>
<a class="ms" id="p_25Cn_1171"></a>
<a class="sc" id="100"></a>
<strong>Jiṇṇassa me dubbalathāmakassa,</strong>
<br>
<strong>Teneva kāyo na paleti tattha;</strong>
<br>
<strong>Saṅkappayantāya vajāmi niccaṃ,</strong>
<br>
<strong>Mano hi me brāhmaṇa tena yutto.</strong>
(14)<br>
</p>
</blockquote>
<p>
<a class="ms" id="p_25Cn_1172"></a><a class="sc" id="101"></a><strong>Jiṇṇassa
me dubbalathāmakassā</strong>ti jiṇṇassa vuḍḍhassa mahallakassa addhagatassa
vayoanuppattassa.
<strong>Dubbalathāmakassā</strong>ti dubbalathāmakassa appathāmakassa
parittathāmakassāti—  jiṇṇassa me dubbalathāmakassa.</p>
<p>
<a class="ms" id="p_25Cn_1173"></a><a class="sc" id="102"></a><strong>Teneva
kāyo na paleti tatthā</strong>ti kāyo yena buddho tena na paleti na vajati na
gacchati nātikkamatīti—  teneva kāyo na paleti tattha.</p>
<p>
<a class="ms" id="p_25Cn_1174"></a><a class="sc" id="103"></a><strong>Saṅkappayantāya
vajāmi niccan</strong>ti saṅkappagamanena vitakkagamanena ñāṇagamanena
paññāgamanena buddhigamanena vajāmi gacchāmi atikkamāmīti—  saṅkappayantāya
vajāmi niccaṃ.</p>
<p>
<a class="ms" id="p_25Cn_1175"></a><a class="sc" id="104"></a><strong>Mano hi
me brāhmaṇa tena yutto</strong>ti.
<strong>Mano</strong>ti yaṃ cittaṃ mano mānasaṃ…pe…  tajjā manoviññāṇadhātu.
<strong>Mano hi me brāhmaṇa tena yutto</strong>ti mano yena buddho tena yutto
payutto saṃyuttoti—  mano hi me brāhmaṇa tena yutto. Tenāha thero piṅgiyo—
</p>
<blockquote class="gatha">
<p>
<a class="ms" id="p_25Cn_1176"></a>
<a class="sc" id="105"></a>
“Jiṇṇassa me dubbalathāmakassa,<br>
Teneva kāyo na paleti tattha;<br>
Saṅkappayantāya vajāmi niccaṃ,<br>
Mano hi me brāhmaṇa tena yutto”ti.<br>
</p>
<p>
<a class="msdiv" id="msdiv116"></a>
<a class="ms" id="p_25Cn_1177"></a>
<a class="sc" id="106"></a>
<strong>Paṅke sayāno pariphandamāno,</strong>
<br>
<strong>Dīpā dīpaṃ upallaviṃ;</strong>
<br>
<strong>Athaddasāsiṃ sambuddhaṃ,</strong>
<br>
<strong>Oghatiṇṇamanāsavaṃ.</strong>
(15)<br>
</p>
</blockquote>
<p>
<a class="ms" id="p_25Cn_1178"></a><a class="sc" id="107"></a><strong>Paṅke
sayāno pariphandamāno</strong>ti.
<strong>Paṅke sayāno</strong>ti kāmapaṅke kāmakaddame kāmakilese kāmabaḷise
kāmapariḷāhe kāmapalibodhe semāno sayamāno vasamāno āvasamāno parivasamāno ti—
paṅke sayāno.
<strong>Pariphandamāno</strong>ti taṇhāphandanāya phandamāno, diṭṭhiphandanāya
phandamāno, kilesaphandanāya phandamāno, payogaphandanāya phandamāno,
vipākaphandanāya phandamāno, manoduccaritaphandanāya phandamāno, ratto rāgena
phandamāno, duṭṭho dosena phandamāno, mūḷho mohena phandamāno, vinibandho
mānena phandamāno, parāmaṭṭho diṭṭhiyā phandamāno, vikkhepagato uddhaccena
phandamāno, aniṭṭhaṅgato vicikicchāya phandamāno, thāmagato anusayehi
phandamāno, lābhena phandamāno, alābhena phandamāno, yasena phandamāno, ayasena
phandamāno, pasaṃsāya phandamāno, nindāya phandamāno, sukhena phandamāno,
dukkhena phandamāno, jātiyā phandamāno, jarāya phandamāno, byādhinā phandamāno,
maraṇena phandamāno, sokaparidevadukkhadomanassupāyāsehi phandamāno,
nerayikena dukkhena phandamāno, tiracchānayonikena dukkhena phandamāno,
pettivisayikena dukkhena phandamāno, mānusikena dukkhena…pe…
gabbhokkantimūlakena dukkhena…  gabbhaṭṭhitimūlakena dukkhena…
gabbhavuṭṭhānamūlakena dukkhena…  jātassūpanibandhakena dukkhena…  jātassa
parādheyyakena dukkhena…  attūpakkamena dukkhena…  parūpakkamena dukkhena…
saṅkhāradukkhena…  vipariṇāmadukkhena…  cakkhurogena dukkhena…  sotarogena
dukkhena…  ghānarogena dukkhena…  jivhārogena dukkhena…  kāyarogena dukkhena…
sīsarogena dukkhena…  kaṇṇarogena dukkhena…  mukharogena dukkhena…  dantarogena
dukkhena…  oṭṭharogena dukkhena…  kāsena…  sāsena…  pināsena…  ḍāhena…
jarena…  kucchirogena…  mucchāya…  pakkhandikāya…  sūlāya…  visūcikāya…
kuṭṭhena…  gaṇḍena…  kilāsena…  sosena…  apamārena…  dadduyā…  kaṇḍuyā…
kacchuyā…  rakhasāya…  vitacchikāya…  lohitapittena…  madhumehena…  aṃsāya…
piḷakāya…  bhagandalāya…  pittasamuṭṭhānena ābādhena…  semhasamuṭṭhānena
ābādhena…  vātasamuṭṭhānena ābādhena…  sannipātikena ābādhena…  utupariṇāmajena
ābādhena…  visamaparihārajena ābādhena…  opakkamikena ābādhena…
kammavipākajena ābādhena…  sītena…  uṇhena…  jighacchāya…  pipāsāya…  uccārena…
passāvena…  ḍaṃsamakasavātātapasarīsapasamphassena dukkhena…  mātumaraṇena
dukkhena…  pitumaraṇena dukkhena…  puttamaraṇena dukkhena…  dhītumaraṇena
dukkhena…  ñātibyasanena dukkhena…  bhogabyasanena dukkhena…  rogabyasanena
dukkhena…  sīlabyasanena dukkhena…  diṭṭhibyasanena dukkhena phandamāno
pariphandamāno pavedhamāno sampavedhamānoti—  paṅke sayāno pariphandamāno.</p>
<p>
<a class="ms" id="p_25Cn_1179"></a><a class="sc" id="108"></a><strong>Dīpā
dīpaṃ upallavin</strong>ti satthārato satthāraṃ dhammakkhānato dhammakkhānaṃ
gaṇato gaṇaṃ diṭṭhiyā diṭṭhiṃ paṭipadāya paṭipadaṃ maggato maggaṃ pallaviṃ
upallaviṃ sampallavinti—  dīpā dīpaṃ upallaviṃ.</p>
<p>
<a class="ms" id="p_25Cn_1180"></a><a class="sc" id="109"></a><strong>Athaddasāsiṃ
sambuddhan</strong>ti.
<strong>Athā</strong>ti padasandhi padasaṃsaggo padapāripūrī akkharasamavāyo
byañjanasiliṭṭhatā padānupubbatāpetaṃ—  athāti.
<strong>Addasāsin</strong>ti addasaṃ addakkhiṃ apassiṃ paṭivijjhiṃ.
<strong>Buddho</strong>ti yo so bhagavā sayambhū anācariyako…pe…  sacchikā
paññatti, yadidaṃ buddhoti—  athaddasāsiṃ sambuddhaṃ.</p>
<p>
<a class="ms" id="p_25Cn_1181"></a><a class="sc" id="110"></a><strong>Oghatiṇṇamanāsavan</strong>ti.
<strong>Oghatiṇṇan</strong>ti bhagavā kāmoghaṃ tiṇṇo, bhavoghaṃ tiṇṇo,
diṭṭhoghaṃ tiṇṇo, avijjoghaṃ tiṇṇo, sabbasaṃsārapathaṃ tiṇṇo uttiṇṇo nitthiṇṇo
atikkanto samatikkanto vītivatto, so vutthavāso ciṇṇacaraṇo…pe…
jātimaraṇasaṃsāro, natthi tassa punabbhavoti—  oghatiṇṇaṃ.
<strong>Anāsavan</strong>ti cattāro āsavā—  kāmāsavo, bhavāsavo, diṭṭhāsavo,
avijjāsavo. Te āsavā buddhassa bhagavato pahīnā ucchinnamūlā tālāvatthukatā
anabhāvaṃkatā āyatiṃ anuppādadhammā. Tasmā buddho anāsavoti—
oghatiṇṇamanāsavaṃ. Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1182"></a>
<a class="sc" id="111"></a>
“Paṅke sayāno pariphandamāno,<br>
Dīpā dīpaṃ upallaviṃ;<br>
Athaddasāsiṃ sambuddhaṃ,<br>
Oghatiṇṇamanāsavan”ti.<br>
</p>
<p>
<a class="msdiv" id="msdiv117"></a>
<a class="ms" id="p_25Cn_1183"></a>
<a class="sc" id="112"></a>
<strong>Yathā ahū vakkali muttasaddho,</strong>
<br>
<strong>Bhadrāvudho āḷavigotamo ca;</strong>
<br>
<strong>Evameva tvampi pamuñcassu saddhaṃ,</strong>
<br>
<strong>Gamissasi tvaṃ piṅgiya maccudheyyassa pāraṃ.</strong>
(16)<br>
</p>
</blockquote>
<p>
<a class="ms" id="p_25Cn_1184"></a><a class="sc" id="113"></a><strong>Yathā ahū
vakkali muttasaddho, bhadrāvudho āḷavigotamo cā</strong>ti yathā vakkalitthero
saddho saddhāgaruko saddhāpubbaṅgamo saddhādhimutto saddhādhipateyyo
arahattappatto, yathā bhadrāvudho thero saddho saddhāgaruko saddhāpubbaṅgamo
saddhādhimutto saddhādhipateyyo arahattappatto, yathā āḷavigotamo thero saddho
saddhāgaruko saddhāpubbaṅgamo saddhādhimutto saddhādhipateyyo arahattappattoti—
yathā ahū vakkali muttasaddho bhadrāvudho āḷavigotamo ca.</p>
<p>
<a class="ms" id="p_25Cn_1185"></a><a class="sc" id="114"></a><strong>Evameva
tvampi pamuñcassu saddhan</strong>ti evameva tvaṃ saddhaṃ muñcassu pamuñcassu
sampamuñcassu adhimuñcassu okappehi. “Sabbe saṅkhārā aniccā”ti saddhaṃ muñcassu
pamuñcassu sampamuñcassu adhimuñcassu okappehi. “Sabbe saṅkhārā dukkhā”ti…pe…
“sabbe dhammā anattā”ti saddhaṃ muñcassu pamuñcassu sampamuñcassu
adhimuñcassu okappehi…pe…  “yaṃ kiñci samudayadhammaṃ sabbaṃ taṃ
nirodhadhamman”ti saddhaṃ muñcassu pamuñcassu, sampamuñcassu adhimuñcassu
okappehīti—  evameva tvampi pamuñcassu saddhaṃ.</p>
<p>
<a class="ms" id="p_25Cn_1186"></a><a class="sc" id="115"></a><strong>Gamissasi
tvaṃ piṅgiya maccudheyyassa pāran</strong>ti maccudheyyaṃ vuccanti kilesā ca
khandhā ca abhisaṅkhārā ca. Maccudheyyassa pāraṃ vuccati amataṃ nibbānaṃ, yo so
sabbasaṅkhārasamatho sabbūpadhipaṭinissaggo taṇhakkhayo virāgo nirodho
nibbānaṃ.
<strong>Gamissasi tvaṃ piṅgiya maccudheyyassa pāran</strong>ti tvaṃ pāraṃ
gamissasi, pāraṃ adhigamissasi, pāraṃ phassissasi, pāraṃ sacchikarissasīti—
gamissasi tvaṃ piṅgiya maccudheyyassa pāraṃ. Tenāha bhagavā— </p>
<blockquote class="gatha">
<p>
<a class="ms" id="p_25Cn_1187"></a>
<a class="sc" id="116"></a>
“Yathā ahū vakkali muttasaddho,<br>
Bhadrāvudho āḷavigotamo ca;<br>
Evameva tvampi pamuñcassu saddhaṃ,<br>
Gamissasi tvaṃ piṅgiya maccudheyyassa pāran”ti.<br>
</p>
<p>
<a class="msdiv" id="msdiv118"></a>
<a class="ms" id="p_25Cn_1188"></a>
<a class="sc" id="117"></a>
<strong>Esa bhiyyo pasīdāmi,</strong>
<br>
<strong>Sutvāna munino vaco;</strong>
<br>
<strong>Vivaṭṭacchado sambuddho,</strong>
<br>
<strong>Akhilo paṭibhānavā.</strong>
(17)<br>
</p>
</blockquote>
<p>
<a class="ms" id="p_25Cn_1189"></a><a class="sc" id="118"></a><strong>Esa
bhiyyo pasīdāmī</strong>ti esa bhiyyo pasīdāmi, bhiyyo bhiyyo saddahāmi, bhiyyo
bhiyyo okappemi, bhiyyo bhiyyo adhimuccāmi; “sabbe saṅkhārā aniccā”ti bhiyyo
bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo
adhimuccāmi; “sabbe saṅkhārā dukkhā”ti bhiyyo bhiyyo pasīdāmi…pe…  “sabbe
dhammā anattā”ti bhiyyo bhiyyo pasīdāmi…pe…  “yaṃ kiñci samudayadhammaṃ sabbaṃ
taṃ nirodhadhamman”ti bhiyyo bhiyyo pasīdāmi, bhiyyo bhiyyo saddahāmi, bhiyyo
bhiyyo okappemi, bhiyyo bhiyyo adhimuccāmīti—  esa bhiyyo pasīdāmi.</p>
<p>
<a class="ms" id="p_25Cn_1190"></a><a class="sc" id="119"></a><strong>Sutvāna
munino vaco</strong>ti.
<strong>Munī</strong>ti monaṃ vuccati ñāṇaṃ…pe…  saṅgajālamaticca so muni.
<strong>Sutvāna munino vaco</strong>ti tuyhaṃ vacanaṃ byappathaṃ desanaṃ
anusāsanaṃ anusiṭṭhaṃ sutvāna uggahetvāna upadhārayitvāna upalakkhayitvānāti—
sutvāna munino vaco.</p>
<p>
<a class="ms" id="p_25Cn_1191"></a><a class="sc" id="120"></a><strong>Vivaṭṭacchado
sambuddho</strong>ti.
<strong>Chadanan</strong>ti pañca chadanāni—  taṇhāchadanaṃ, diṭṭhichadanaṃ,
kilesachadanaṃ, duccaritachadanaṃ, avijjāchadanaṃ. Tāni chadanāni buddhassa
bhagavato vivaṭāni viddhaṃsitāni samugghāṭitāni pahīnāni samucchinnāni
vūpasantāni paṭippassaddhāni abhabbuppattikāni ñāṇagginā daḍḍhāni. Tasmā buddho
vivaṭṭacchado.
<strong>Buddho</strong>ti yo so bhagavā…pe…  sacchikā paññatti, yadidaṃ
buddhoti—  vivaṭṭacchado sambuddho.</p>
<p>
<a class="ms" id="p_25Cn_1192"></a><a class="sc" id="121"></a><strong>Akhilo
paṭibhānavā</strong>ti.
<strong>Akhilo</strong>ti rāgo khilo, doso khilo, moho khilo, kodho khilo,
upanāho…pe…  sabbākusalābhisaṅkhārā khilā. Te khilā buddhassa bhagavato pahīnā
ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho
akhilo.</p>
<p>
<a class="ms" id="p_25Cn_1193"></a><a class="sc" id="122"></a><strong>Paṭibhānavā</strong>ti
tayo paṭibhānavanto—  pariyattipaṭibhānavā, paripucchāpaṭibhānavā,
adhigamapaṭibhānavā. Katamo pariyattipaṭibhānavā? Idhekaccassa buddhavacanaṃ
pariyāputaṃ hoti suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ
abbhutadhammaṃ vedallaṃ. Tassa pariyattiṃ nissāya paṭibhāti—  ayaṃ
pariyattipaṭibhānavā.</p>
<p>
<a class="ms" id="p_25Cn_1194"></a><a class="sc" id="123"></a>Katamo
paripucchāpaṭibhānavā? Idhekacco paripucchitā hoti atthe ca ñāye ca lakkhaṇe ca
kāraṇe ca ṭhānāṭhāne ca. Tassa paripucchaṃ nissāya paṭibhāti—  ayaṃ
paripucchāpaṭibhānavā.</p>
<p>
<a class="ms" id="p_25Cn_1195"></a><a class="sc" id="124"></a>Katamo
adhigamapaṭibhānavā? Idhekaccassa adhigatā honti cattāro satipaṭṭhānā, cattāro
sammappadhānā, cattāro iddhipādā, pañcindriyāni, pañca balāni, satta bojjhaṅgā,
ariyo aṭṭhaṅgiko maggo, cattāro ariyamaggā, cattāri sāmaññaphalāni, catasso
paṭisambhidāyo, cha abhiññāyo. Tassa attho ñāto, dhammo ñāto, nirutti ñātā.
Atthe ñāte attho paṭibhāti, dhamme ñāte dhammo paṭibhāti, niruttiyā ñātāya
nirutti paṭibhāti. Imesu tīsu ñāṇesu ñāṇaṃ paṭibhānapaṭisambhidā. Bhagavā imāya
paṭibhānapaṭisambhidāya upeto samupeto upāgato samupāgato upapanno samupapanno
samannāgato. Tasmā buddho paṭibhānavā. Yassa pariyatti natthi, paripucchā
natthi, adhigamo natthi, kiṃ tassa paṭibhāyissatīti—  akhilo paṭibhānavā.
Tenāha thero piṅgiyo— </p>
<blockquote class="gatha">
<p>
<a class="ms" id="p_25Cn_1196"></a>
<a class="sc" id="125"></a>
“Esa bhiyyo pasīdāmi,<br>
sutvāna munino vaco;<br>
Vivaṭṭacchado sambuddho,<br>
akhilo paṭibhānavā”ti.<br>
</p>
<p>
<a class="msdiv" id="msdiv119"></a>
<a class="ms" id="p_25Cn_1197"></a>
<a class="sc" id="126"></a>
<strong>Adhideve abhiññāya,</strong>
<br>
<strong>Sabbaṃ vedi paroparaṃ;</strong>
<br>
<strong>Pañhānantakaro satthā,</strong>
<br>
<strong>Kaṅkhīnaṃ paṭijānataṃ.</strong>
(18)<br>
</p>
</blockquote>
<p>
<a class="ms" id="p_25Cn_1198"></a><a class="sc" id="127"></a><strong>Adhideve
abhiññāyā</strong>ti.
<strong>Devā</strong>ti tayo devā—  sammutidevā, upapattidevā, visuddhidevā.
Katame sammutidevā? Sammutidevā vuccanti rājāno ca rājakumāro ca deviyo ca. Ime
vuccanti sammutidevā. Katame upapattidevā? Upapattidevā vuccanti
cātumahārājikā devā tāvatiṃsā devā…pe…  brahmakāyikā devā, ye ca devā
taduttari. Ime vuccanti upapattidevā. Katame visuddhidevā? Visuddhidevā
vuccanti tathāgatā tathāgatasāvakā arahanto khīṇāsavā, ye ca paccekasambuddhā.
Ime vuccanti visuddhidevā. Bhagavā sammutideve adhidevāti abhiññāya
upapattideve adhidevāti abhiññāya, visuddhideve adhidevāti abhiññāya jānitvā
tulayitvā tīrayitvā vibhāvayitvā vibhūtaṃ katvāti—  adhideve abhiññāya.</p>
<p>
<a class="ms" id="p_25Cn_1199"></a><a class="sc" id="128"></a><strong>Sabbaṃ
vedi paroparan</strong>ti bhagavā attano ca paresañca adhidevakare dhamme vedi
aññāsi aphassi paṭivijjhi. Katame attano adhidevakarā dhammā? Sammāpaṭipadā
anulomapaṭipadā apaccanīkapaṭipadā anvatthapaṭipadā dhammānudhammapaṭipadā
sīlesu paripūrakāritā indriyesu guttadvāratā bhojane mattaññutā jāgariyānuyogo
satisampajaññaṃ cattāro satipaṭṭhānā…pe…  ariyo aṭṭhaṅgiko maggo. Ime vuccanti
attano adhidevakarā dhammā.</p>
<p>
<a class="ms" id="p_25Cn_1200"></a><a class="sc" id="129"></a>Katame paresaṃ
adhidevakarā dhammā? Sammāpaṭipadā…pe…  ariyo aṭṭhaṅgiko maggo. Ime vuccanti
paresaṃ adhidevakarā dhammā. Evaṃ bhagavā attano ca paresañca adhidevakare
dhamme vedi aññāsi aphassi paṭivijjhīti—  sabbaṃ vedi paroparaṃ.</p>
<p>
<a class="ms" id="p_25Cn_1201"></a><a class="sc" id="130"></a><strong>Pañhānantakaro
satthā</strong>ti bhagavā pārāyanikapañhānaṃ antakaro pariyantakaro
paricchedakaro parivaṭumakaro; sabhiyapañhānaṃ antakaro pariyantakaro
paricchedakaro parivaṭumakaro; sakkapañhānaṃ…pe…  suyāmapañhānaṃ…
bhikkhupañhānaṃ…  bhikkhunīpañhānaṃ…  upāsakapañhānaṃ…  upāsikāpañhānaṃ…
rājapañhānaṃ…  khattiyapañhānaṃ…  brāhmaṇapañhānaṃ…  vessapañhānaṃ…
suddapañhānaṃ…  devapañhānaṃ…  brahmapañhānaṃ antakaro pariyantakaro
paricchedakaro parivaṭumakaroti—  pañhānantakaro.
<strong>Satthā</strong>ti bhagavā satthavāho. Yathā satthavāho satthe kantāraṃ
tāreti, corakantāraṃ tāreti, vāḷakantāraṃ tāreti, dubbhikkhakantāraṃ tāreti,
nirudakakantāraṃ tāreti uttāreti nittāreti patāreti, khemantabhūmiṃ sampāpeti;
evameva bhagavā satthavāho satte kantāraṃ tāreti, jātikantāraṃ tāreti,
jarākantāraṃ…pe…  byādhikantāraṃ…  maraṇakantāraṃ…
sokaparidevadukkhadomanassupāyāsakantāraṃ tāreti, rāgakantāraṃ tāreti,
dosakantāraṃ…  mohakantāraṃ…  mānakantāraṃ…  diṭṭhikantāraṃ…  kilesakantāraṃ…
duccaritakantāraṃ tāreti, rāgagahanaṃ tāreti, dosagahanaṃ…  mohagahanaṃ…
diṭṭhigahanaṃ…  kilesagahanaṃ…  duccaritagahanaṃ tāreti uttāreti nittāreti
patāreti; khemantaṃ amataṃ nibbānaṃ sampāpetīti—  evampi bhagavā satthavāho.
</p>
<p>
<a class="ms" id="p_25Cn_1202"></a><a class="sc" id="131"></a>Atha vā bhagavā
netā vinetā anunetā paññāpetā nijjhāpetā pekkhatā pasādetāti, evaṃ bhagavā
satthavāho. Atha vā bhagavā anuppannassa maggassa uppādetā, asañjātassa
maggassa sañjanetā, anakkhātassa maggassa akkhātā, maggaññū maggavidū
maggakovido maggānugā ca pana etarahi sāvakā viharanti pacchā samannāgatāti,
evampi bhagavā satthavāhoti—  pañhānantakaro satthā.</p>
<p>
<a class="ms" id="p_25Cn_1203"></a><a class="sc" id="132"></a><strong>Kaṅkhīnaṃ
paṭijānatan</strong>ti sakaṅkhā āgantvā nikkaṅkhā sampajjanti, sallekhā āgantvā
nillekhā sampajjanti, sadveḷhakā āgantvā nidveḷhakā sampajjanti, savicikicchā
āgantvā nibbicikicchā sampajjanti, sarāgā āgantvā vītarāgā sampajjanti, sadosā
āgantvā vītadosā sampajjanti, samohā āgantvā vītamohā sampajjanti, sakilesā
āgantvā nikkilesā sampajjantīti—  kaṅkhīnaṃ paṭijānataṃ. Tenāha thero piṅgiyo—
</p>
<blockquote class="gatha">
<p>
<a class="ms" id="p_25Cn_1204"></a>
<a class="sc" id="133"></a>
“Adhideve abhiññāya,<br>
sabbaṃ vedi paroparaṃ;<br>
Pañhānantakaro satthā,<br>
kaṅkhīnaṃ paṭijānatan”ti.<br>
</p>
<p>
<a class="msdiv" id="msdiv120"></a>
<a class="ms" id="p_25Cn_1205"></a>
<a class="sc" id="134"></a>
<strong>Asaṃhīraṃ asaṃkuppaṃ,</strong>
<br>
<strong>Yassa natthi upamā kvaci;</strong>
<br>
<strong>Addhā gamissāmi na mettha kaṅkhā,</strong>
<br>
<strong>Evaṃ maṃ dhārehi adhimuttacittaṃ.</strong>
(19)<br>
</p>
</blockquote>
<p>
<a class="ms" id="p_25Cn_1206"></a><a class="sc" id="135"></a><strong>Asaṃhīraṃ
asaṃkuppan</strong>ti asaṃhīraṃ vuccati amataṃ nibbānaṃ. Yo so
sabbasaṅkhārasamatho sabbūpadhipaṭinissaggo taṇhakkhayo virāgo nirodho
nibbānaṃ.
<strong>Asaṃhīran</strong>ti rāgena dosena mohena kodhena upanāhena makkhena
paḷāsena issāya macchariyena māyāya sāṭheyyena thambhena sārambhena mānena
atimānena madena pamādena sabbakilesehi sabbaduccaritehi sabbapariḷāhehi
sabbāsavehi sabbadarathehi sabbasantāpehi sabbākusalābhisaṅkhārehi asaṃhāriyaṃ
nibbānaṃ niccaṃ dhuvaṃ sassataṃ avipariṇāmadhammanti—  asaṃhīraṃ.</p>
<p>
<a class="ms" id="p_25Cn_1207"></a><a class="sc" id="136"></a><strong>Asaṃkuppan</strong>ti
asaṃkuppaṃ vuccati amataṃ nibbānaṃ. Yo so sabbasaṅkhārasamatho…pe…  nirodho
nibbānaṃ. Nibbānassa na uppādo paññāyati, vayo natthi, na tassa aññathattaṃ
paññāyati. Nibbānaṃ niccaṃ dhuvaṃ sassataṃ avipariṇāmadhammanti—  asaṃhīraṃ
asaṃkuppaṃ.</p>
<p>
<a class="ms" id="p_25Cn_1208"></a><a class="sc" id="137"></a><strong>Yassa
natthi upamā kvacī</strong>ti.
<strong>Yassā</strong>ti nibbānassa.
<strong>Natthi upamā</strong>ti upamā natthi, upanidhā natthi, sadisaṃ natthi,
paṭibhāgo natthi, na atthi na saṃvijjati nupalabbhati.
<strong>Kvacī</strong>ti kvaci kimhici katthaci ajjhattaṃ vā bahiddhā vā
ajjhattabahiddhā vāti—  yassa natthi upamā kvaci.</p>
<p>
<a class="ms" id="p_25Cn_1209"></a><a class="sc" id="138"></a><strong>Addhā
gamissāmi na mettha kaṅkhā</strong>ti.
<strong>Addhā</strong>ti ekaṃsavacanaṃ nissaṃsayavacanaṃ nikkaṅkhavacanaṃ
advejjhavacanaṃ adveḷhakavacanaṃ niyogavacanaṃ apaṇṇakavacanaṃ aviraddhavacanaṃ
avatthāpanavacanametaṃ—  addhāti.
<strong>Gamissāmī</strong>ti gamissāmi adhigamissāmi phassissāmi
sacchikarissāmīti—  addhā gamissāmi.
<strong>Na mettha kaṅkhā</strong>ti.
<strong>Etthā</strong>ti nibbāne kaṅkhā natthi, vicikicchā natthi, dveḷhakaṃ
natthi, saṃsayo natthi, na atthi na saṃvijjati nupalabbhati, pahīno samucchinno
vūpasanto paṭippassaddho abhabbuppattiko ñāṇagginā daḍḍhoti—  addhā gamissāmi
na mettha kaṅkhā.</p>
<p>
<a class="ms" id="p_25Cn_1210"></a><a class="sc" id="139"></a><strong>Evaṃ maṃ
dhārehi adhimuttacittan</strong>ti.
<strong>Evaṃ maṃ dhārehī</strong>ti evaṃ maṃ upalakkhehi.
<strong>Adhimuttacittan</strong>ti nibbānaninnaṃ nibbānapoṇaṃ nibbānapabbhāraṃ
nibbānādhimuttanti—  evaṃ maṃ dhārehi adhimuttacittanti. Tenāha thero piṅgiyo—
</p>
<blockquote class="gatha">
<p>
<a class="ms" id="p_25Cn_1211"></a>
<a class="sc" id="140"></a>
“Asaṃhīraṃ asaṃkuppaṃ,<br>
Yassa natthi upamā kvaci;<br>
Addhā gamissāmi na mettha kaṅkhā,<br>
Evaṃ maṃ dhārehi adhimuttacittan”ti.<br>
</p>
</blockquote>
<p class="endsutta">
<a class="ms" id="p_25Cn_1212"></a>
<a class="sc" id="141"></a>
Pārāyanānugītigāthāniddeso aṭṭhārasamo.</p>
<p class="endsection">
<a class="ms" id="p_25Cn_1213"></a>
<a class="sc" id="142"></a>
Pārāyanavaggo samatto.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>