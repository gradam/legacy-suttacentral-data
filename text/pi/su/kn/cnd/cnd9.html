<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cnd9">
<article>
<div class="hgroup">
<p class="division">Cūḷaniddesa</p>
<p>Khaggavisāṇasuttaniddesa</p>
<h1>Dutiyavagga</h1>
</div>
<blockquote class="gatha">
<p>
<a class="msdiv" id="msdiv131"></a>
<a class="ms" id="p_25Cn_1348"></a>
<a class="sc" id="1"></a>
<strong>Sace labhetha nipakaṃ sahāyaṃ,</strong>
<br>
<strong>Saddhiṃ caraṃ sādhuvihāri dhīraṃ;</strong>
<br>
<strong>Abhibhuyya sabbāni parissayāni,</strong>
<br>
<strong>Careyya tenattamano satīmā.</strong>
(1)<br>
</p>
</blockquote>
<p>
<a class="ms" id="p_25Cn_1349"></a><a class="sc" id="2"></a><strong>Sace
labhetha nipakaṃ sahāyan</strong>ti sace nipakaṃ paṇḍitaṃ paññavantaṃ
buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya
adhigaccheyya vindeyyāti—  sace labhetha nipakaṃ sahāyaṃ.</p>
<p>
<a class="ms" id="p_25Cn_1350"></a><a class="sc" id="3"></a><strong>Saddhiṃ
caraṃ sādhuvihāri dhīran</strong>ti.
<strong>Saddhiṃ caran</strong>ti ekato caraṃ.
<strong>Sādhuvihārin</strong>ti paṭhamenapi jhānena sādhuvihāriṃ, dutiyenapi
jhānena…  tatiyenapi jhānena…  catutthenapi jhānena sādhuvihāriṃ, mettāyapi
cetovimuttiyā sādhuvihāriṃ, karuṇāyapi…pe…  muditāyapi…  upekkhāyapi
cetovimuttiyā sādhuvihāriṃ, ākāsānañcāyatanasamāpattiyāpi sādhuvihāriṃ,
viññāṇañcāyatanasamāpattiyāpi…pe…  ākiñcaññāyatanasamāpattiyāpi…pe…
nevasaññānāsaññāyatanasamāpattiyāpi sādhuvihāriṃ, nirodhasamāpattiyāpi
sādhuvihāriṃ, phalasamāpattiyāpi sādhuvihāriṃ.
<strong>Dhīran</strong>ti dhīraṃ paṇḍitaṃ paññavantaṃ buddhimantaṃ ñāṇiṃ
vibhāviṃ medhāvinti—  saddhiṃ caraṃ sādhuvihāri dhīraṃ.</p>
<p>
<a class="ms" id="p_25Cn_1351"></a><a class="sc" id="4"></a><strong>Abhibhuyya
sabbāni parissayānī</strong>ti.
<strong>Parissayā</strong>ti dve parissayā—  pākaṭaparissayā ca
paṭicchannaparissayā ca…pe…  ime vuccanti pākaṭaparissayā…pe…  ime vuccanti
paṭicchannaparissayā…pe…  evampi, tatrāsayāti—  parissayā.
<strong>Abhibhuyya sabbāni parissayānī</strong>ti sabbe parissaye abhibhuyya
abhibhavitvā ajjhottharitvā pariyādiyitvā madditvāti—  abhibhuyya sabbāni
parissayāni.</p>
<p>
<a class="ms" id="p_25Cn_1352"></a><a class="sc" id="5"></a><strong>Careyya
tenattamano satīmā</strong>ti so paccekasambuddho tena nipakena paṇḍitena
paññavantena buddhimantena ñāṇinā vibhāvinā medhāvinā sahāyena saddhiṃ attamano
tuṭṭhamano haṭṭhamano pahaṭṭhamano udaggamano muditamano careyya vihareyya
iriyeyya vatteyya pāleyya yapeyya yāpeyyāti—  careyya tenattamano.
<strong>Satīmā</strong>ti so paccekasambuddho satimā hoti paramena
satinepakkena samannāgato, cirakatampi cirabhāsitampi saritā anussaritāti—
careyya tenattamano satīmā. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1353"></a>
<a class="sc" id="6"></a>
“Sace labhetha nipakaṃ sahāyaṃ,<br>
Saddhiṃ caraṃ sādhuvihāri dhīraṃ;<br>
Abhibhuyya sabbāni parissayāni,<br>
Careyya tenattamano satīmā”ti.<br>
</p>
<p>
<a class="msdiv" id="msdiv132"></a>
<a class="ms" id="p_25Cn_1354"></a>
<a class="sc" id="7"></a>
<strong>No ce labhetha nipakaṃ sahāyaṃ,</strong>
<br>
<strong>Saddhiṃ caraṃ sādhuvihāri dhīraṃ;</strong>
<br>
<strong>Rājāva raṭṭhaṃ vijitaṃ pahāya,</strong>
<br>
<strong>Eko care khaggavisāṇakappo.</strong>
(2)<br>
</p>
</blockquote>
<p>
<a class="ms" id="p_25Cn_1355"></a><a class="sc" id="8"></a><strong>No ce
labhetha nipakaṃ sahāyan</strong>ti no ce nipakaṃ paṇḍitaṃ paññavantaṃ
buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya
adhigaccheyya vindeyyāti—  no ce labhetha nipakaṃ sahāyaṃ.</p>
<p>
<a class="ms" id="p_25Cn_1356"></a><a class="sc" id="9"></a><strong>Saddhiṃ
caraṃ sādhuvihāri dhīran</strong>ti.
<strong>Saddhiṃ caran</strong>ti ekato caraṃ.
<strong>Sādhuvihārin</strong>ti paṭhamenapi jhānena sādhuvihāriṃ…pe…
nirodhasamāpattiyāpi sādhuvihāriṃ, phalasamāpattiyāpi sādhuvihāriṃ.
<strong>Dhīran</strong>ti dhīraṃ paṇḍitaṃ paññavantaṃ buddhimantaṃ ñāṇiṃ
vibhāviṃ medhāvinti—  saddhiṃ caraṃ sādhuvihāri dhīraṃ.</p>
<p>
<a class="ms" id="p_25Cn_1357"></a><a class="sc" id="10"></a><strong>Rājāva
raṭṭhaṃ vijitaṃ pahāyā</strong>ti rājā khattiyo muddhābhisitto vijitasaṅgāmo
nihatapaccāmitto laddhādhippāyo paripuṇṇakosakoṭṭhāgāro raṭṭhañca janapadañca
kosañca koṭṭhāgārañca pahūtahiraññasuvaṇṇaṃ nagarañca pariccajitvā kesamassuṃ
ohāretvā kāsāyāni vatthāni acchādetvā agārasmā anagāriyaṃ pabbajitvā
akiñcanabhāvaṃ upagantvā eko carati viharati iriyati vatteti pāleti yapeti
yāpeti. Evaṃ paccekasambuddhopi sabbaṃ gharāvāsapalibodhaṃ chinditvā
puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ
chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajitvā akiñcanabhāvaṃ upagantvā eko carati viharati iriyati vatteti pāleti
yapeti yāpetīti—  rājāva raṭṭhaṃ vijitaṃ pahāya, eko care khaggavisāṇakappo.
Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1358"></a>
<a class="sc" id="11"></a>
“No ce labhetha nipakaṃ sahāyaṃ,<br>
Saddhiṃ caraṃ sādhuvihāri dhīraṃ;<br>
Rājāva raṭṭhaṃ vijitaṃ pahāya,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv133"></a>
<a class="ms" id="p_25Cn_1359"></a>
<a class="sc" id="12"></a>
<strong>Addhā pasaṃsāma sahāyasampadaṃ,</strong>
<br>
<strong>Seṭṭhā samā sevitabbā sahāyā;</strong>
<br>
<strong>Ete aladdhā anavajjabhojī,</strong>
<br>
<strong>Eko care khaggavisāṇakappo.</strong>
(3)<br>
</p>
</blockquote>
<p>
<a class="ms" id="p_25Cn_1360"></a><a class="sc" id="13"></a><strong>Addhā
pasaṃsāma sahāyasampadan</strong>ti.
<strong>Addhā</strong>ti ekaṃsavacanaṃ nissaṃsayavacanaṃ nikkaṅkhavacanaṃ
advejjhavacanaṃ adveḷhakavacanaṃ niyogavacanaṃ apaṇṇakavacanaṃ aviraddhavacanaṃ
avatthāpanavacanametaṃ—  addhāti.
<strong>Sahāyasampadan</strong>ti sahāyasampadā vuccati yo so sahāyo asekkhena
sīlakkhandhena samannāgato hoti, asekkhena samādhikkhandhena…  asekkhena
paññākkhandhena …  asekkhena vimuttikkhandhena…  asekkhena
vimuttiñāṇadassanakkhandhena samannāgato hoti.
<strong>Addhā pasaṃsāma sahāyasampadan</strong>ti sahāyasampadaṃ pasaṃsāma
thomema kittema vaṇṇemāti—  addhā pasaṃsāma sahāyasampadaṃ.</p>
<p>
<a class="ms" id="p_25Cn_1361"></a><a class="sc" id="14"></a><strong>Seṭṭhā
samā sevitabbā sahāyā</strong>ti seṭṭhā honti sahāyā sīlena samādhinā paññāya
vimuttiyā vimuttiñāṇadassanena; samā sadisā honti sahāyā sīlena samādhinā
paññāya vimuttiyā vimuttiñāṇadassanena. Seṭṭhā vā sahāyā sadisā vā sahāyā
sevitabbā bhajitabbā payirupāsitabbā paripucchitabbā paripañhitabbāti—  seṭṭhā
samā sevitabbā sahāyā.</p>
<p>
<a class="ms" id="p_25Cn_1362"></a><a class="sc" id="15"></a><strong>Ete
aladdhā anavajjabhojī</strong>ti atthi puggalo sāvajjabhojī atthi puggalo
anavajjabhojīti. Katamo ca puggalo sāvajjabhojī? Idhekacco puggalo kuhanāya
lapanāya nemittikatāya nippesikatāya lābhena lābhaṃ nijigīsanatāya dārudānena
veḷudānena pattadānena pupphadānena phaladānena sinānadānena cuṇṇadānena
mattikādānena dantakaṭṭhadānena mukhodakadānena cāṭukamyatāya muggasūpyatāya
pāribhaṭyatāya pīṭhamaddikatāya vatthuvijjāya tiracchānavijjāya aṅgavijjāya
nakkhattavijjāya dūtagamanena pahiṇagamanena jaṅghapesaniyena vejjakammena
navakammena piṇḍapaṭipiṇḍakena dānānuppadānena, adhammena visamena laddhā
labhitvā adhigantvā vinditvā paṭilabhitvā jīvikaṃ kappeti. Ayaṃ vuccati puggalo
sāvajjabhojī.</p>
<p>
<a class="ms" id="p_25Cn_1363"></a><a class="sc" id="16"></a>Katamo ca puggalo
anavajjabhojī? Idhekacco puggalo na kuhanāya na lapanāya na nemittikatāya na
nippesikatāya na lābhena lābhaṃ nijigīsanatāya na dārudānena na veḷudānena na
pattadānena na pupphadānena na phaladānena na sinānadānena na cuṇṇadānena na
mattikādānena na dantakaṭṭhadānena na mukhodakadānena na cāṭukamyatāya na
muggasūpyatāya na pāribhaṭyatāya na pīṭhamaddikatāya na vatthuvijjāya na
tiracchānavijjāya na aṅgavijjāya na nakkhattavijjāya na dūtagamanena na
pahiṇagamanena na jaṅghapesaniyena na vejjakammena na navakammena na
piṇḍapaṭipiṇḍakena na dānānuppadānena, dhammena samena laddhā labhitvā
adhigantvā vinditvā paṭilabhitvā jīvikaṃ kappeti. Ayaṃ vuccati puggalo
anavajjabhojī.</p>
<p>
<a class="ms" id="p_25Cn_1364"></a><a class="sc" id="17"></a><strong>Ete
aladdhā anavajjabhojī</strong>ti ete anavajjabhojī aladdhā alabhitvā
anadhigantvā avinditvā appaṭilabhitvāti—  ete aladdhā anavajjabhojī, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1365"></a>
<a class="sc" id="18"></a>
“Addhā pasaṃsāma sahāyasampadaṃ,<br>
Seṭṭhā samā sevitabbā sahāyā;<br>
Ete aladdhā anavajjabhojī,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv134"></a>
<a class="ms" id="p_25Cn_1366"></a>
<a class="sc" id="19"></a>
<strong>Disvā suvaṇṇassa pabhassarāni,</strong>
<br>
<strong>Kammāraputtena suniṭṭhitāni;</strong>
<br>
<strong>Saṅghaṭṭayantāni duve bhujasmiṃ,</strong>
<br>
<strong>Eko care khaggavisāṇakappo.</strong>
(4)<br>
</p>
</blockquote>
<p>
<a class="ms" id="p_25Cn_1367"></a><a class="sc" id="20"></a><strong>Disvā
suvaṇṇassa pabhassarānī</strong>ti disvā passitvā tulayitvā tīrayitvā
vibhāvayitvā vibhūtaṃ katvā.
<strong>Suvaṇṇassā</strong>ti jātarūpassa.
<strong>Pabhassarānī</strong>ti parisuddhāni pariyodātānīti—  disvā suvaṇṇassa
pabhassarāni.</p>
<p>
<a class="ms" id="p_25Cn_1368"></a><a class="sc" id="21"></a><strong>Kammāraputtena
suniṭṭhitānī</strong>ti kammāraputto vuccati suvaṇṇakāro.
<strong>Kammāraputtena suniṭṭhitānī</strong>ti kammāraputtena suniṭṭhitāni
sukatāni suparikammakatānīti—  kammāraputtena suniṭṭhitāni.</p>
<p>
<a class="ms" id="p_25Cn_1369"></a><a class="sc" id="22"></a><strong>Saṅghaṭṭayantāni
duve bhujasmin</strong>ti bhujo vuccati hattho. Yathā ekasmiṃ hatthe dve
nūpurāni ghaṭṭenti; evameva sattā taṇhāvasena diṭṭhivasena niraye ghaṭṭenti,
tiracchānayoniyaṃ ghaṭṭenti, pettivisaye ghaṭṭenti, manussaloke ghaṭṭenti,
devaloke ghaṭṭenti, gatiyā gatiṃ upapattiyā upapattiṃ paṭisandhiyā paṭisandhiṃ
bhavena bhavaṃ saṃsārena saṃsāraṃ vaṭṭena vaṭṭaṃ ghaṭṭenti saṅghaṭṭenti
saṅghaṭṭentā caranti viharanti iriyanti vattenti pālenti yapenti yāpentīti—
saṅghaṭṭayantāni duve bhujasmiṃ, eko care khaggavisāṇakappo. Tenāha so
paccekasambuddho— </p>
<blockquote class="gatha">
<p>
<a class="ms" id="p_25Cn_1370"></a>
<a class="sc" id="23"></a>
“Disvā suvaṇṇassa pabhassarāni,<br>
Kammāraputtena suniṭṭhitāni;<br>
Saṅghaṭṭayantāni duve bhujasmiṃ,<br>
Eko care khaggavisāṇakappo”.<br>
</p>
<p>
<a class="msdiv" id="msdiv135"></a>
<a class="ms" id="p_25Cn_1371"></a>
<a class="sc" id="24"></a>
<strong>Evaṃ dutīyena sahā mamassa,</strong>
<br>
<strong>Vācābhilāpo abhisajjanā vā;</strong>
<br>
<strong>Etaṃ bhayaṃ āyatiṃ pekkhamāno,</strong>
<br>
<strong>Eko care khaggavisāṇakappo.</strong>
(5)<br>
</p>
</blockquote>
<p>
<a class="ms" id="p_25Cn_1372"></a><a class="sc" id="25"></a><strong>Evaṃ
dutīyena sahā mamassā</strong>ti taṇhādutiyo vā hoti puggaladutiyo vā. Kathaṃ
taṇhādutiyo hoti? Taṇhāti rūpataṇhā…pe…  dhammataṇhā. Yassesā taṇhā appahīnā,
so vuccati taṇhādutiyo.</p>
<blockquote class="gatha">
<p>
<a class="ms" id="p_25Cn_1373"></a>
<a class="sc" id="26"></a>
Taṇhādutiyo puriso,<br>
dīghamaddhāna saṃsaraṃ;<br>
Itthabhāvaññathābhāvaṃ,<br>
saṃsāraṃ nātivattatīti.<br>
</p>
</blockquote>
<p>
<a class="ms" id="p_25Cn_1374"></a><a class="sc" id="27"></a>Evaṃ taṇhādutiyo
vā hoti.</p>
<p>
<a class="ms" id="p_25Cn_1375"></a><a class="sc" id="28"></a>Kathaṃ
puggaladutiyo hoti? Idhekacco na atthahetu na kāraṇahetu uddhato
avūpasantacitto ekassa vā dutiyo hoti, dvinnaṃ vā tatiyo hoti, tiṇṇaṃ vā
catuttho hoti. Tattha bahuṃ samphappalāpaṃ palapati; seyyathidaṃ—  rājakathaṃ
corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ
pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ
yānakathaṃ gāmakathaṃ nigamakathaṃ nagarakathaṃ janapadakathaṃ itthikathaṃ
sūrakathaṃ visikhākathaṃ kumbhaṭṭhānakathaṃ pubbapetakathaṃ nānattakathaṃ
lokakkhāyikaṃ samuddakkhāyikaṃ itibhavābhavakathaṃ katheti. Evaṃ puggaladutiyo
hotīti—  evaṃ dutīyena sahā mamassa.</p>
<p>
<a class="ms" id="p_25Cn_1376"></a><a class="sc" id="29"></a><strong>Vācābhilāpo
abhisajjanā vā</strong>ti vācābhilāpo vuccati bāttiṃsa tiracchānakathā,
seyyathidaṃ—  rājakathaṃ…pe…  itibhavābhavakathaṃ.
<strong>Abhisajjanā vā</strong>ti dve sajjanā—  taṇhāsajjanā ca diṭṭhisajjanā
ca…pe…  ayaṃ taṇhāsajjanā…pe…  ayaṃ diṭṭhisajjanāti—  vācābhilāpo abhisajjanā
vā.</p>
<p>
<a class="ms" id="p_25Cn_1377"></a><a class="sc" id="30"></a><strong>Etaṃ
bhayaṃ āyatiṃ pekkhamāno</strong>ti.
<strong>Bhayan</strong>ti jātibhayaṃ jarābhayaṃ byādhibhayaṃ maraṇabhayaṃ
rājabhayaṃ corabhayaṃ aggibhayaṃ udakabhayaṃ attānuvādabhayaṃ parānuvādabhayaṃ
daṇḍabhayaṃ duggatibhayaṃ ūmibhayaṃ kumbhilabhayaṃ āvaṭṭabhayaṃ susumārabhayaṃ
ājīvikabhayaṃ asilokabhayaṃ parisasārajjabhayaṃ madanabhayaṃ bhayānakaṃ
chambhitattaṃ lomahaṃso cetaso ubbego utrāso.
<strong>Etaṃ bhayaṃ āyatiṃ pekkhamāno</strong>ti etaṃ bhayaṃ āyatiṃ pekkhamāno
dakkhamāno olokayamāno nijjhāyamāno upaparikkhamānoti—  etaṃ bhayaṃ āyatiṃ
pekkhamāno, eko care khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1378"></a>
<a class="sc" id="31"></a>
“Evaṃ dutīyena sahā mamassa,<br>
Vācābhilāpo abhisajjanā vā;<br>
Etaṃ bhayaṃ āyatiṃ pekkhamāno,<br>
Eko care khaggavisāṇakappo”.<br>
</p>
<p>
<a class="msdiv" id="msdiv136"></a>
<a class="ms" id="p_25Cn_1379"></a>
<a class="sc" id="32"></a>
<strong>Kāmā hi citrā madhurā manoramā,</strong>
<br>
<strong>Virūparūpena mathenti cittaṃ;</strong>
<br>
<strong>Ādīnavaṃ kāmaguṇesu disvā,</strong>
<br>
<strong>Eko care khaggavisāṇakappo.</strong>
(6)<br>
</p>
</blockquote>
<p>
<a class="ms" id="p_25Cn_1380"></a><a class="sc" id="33"></a><strong>Kāmā hi
citrā madhurā manoramā</strong>ti.
<strong>Kāmā</strong>ti uddānato dve kāmā—  vatthukāmā ca kilesakāmā ca…pe…
ime vuccanti vatthukāmā…pe…  ime vuccanti kilesakāmā.
<strong>Citrā</strong>ti nānāvaṇṇā rūpā nānāvaṇṇā saddā nānāvaṇṇā gandhā
nānāvaṇṇā rasā nānāvaṇṇā phoṭṭhabbā iṭṭhā kantā manāpā piyarūpā kāmūpasaṃhitā
rajanīyā.
<strong>Madhurā</strong>ti vuttañhetaṃ bhagavatā—  “pañcime, bhikkhave,
kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā
kāmūpasaṃhitā rajanīyā, sotaviññeyyā saddā…pe…  ghānaviññeyyā gandhā…
jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā
kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave,
ime pañca kāmaguṇe paṭicca uppajjati sukhaṃ somanassaṃ, idaṃ vuccati
kāmasukhaṃ miḷhasukhaṃ puthujjanasukhaṃ anariyasukhaṃ, ‘na sevitabbaṃ na
bhāvetabbaṃ na bahulīkātabbaṃ, bhāyitabbaṃ etassa sukhassā’ti vadāmī”ti—  kāmā
hi citrā madhurā.
<strong>Manoramā</strong>ti.
<strong>Mano</strong>ti yaṃ cittaṃ…pe…  tajjā manoviññāṇadhātu. Mano ramenti
thomenti tosenti pahāsentīti—  kāmā hi citrā madhurā manoramā.</p>
<p>
<a class="ms" id="p_25Cn_1381"></a><a class="sc" id="34"></a><strong>Virūparūpena
mathenti cittan</strong>ti nānāvaṇṇehi rūpehi…pe…  nānāvaṇṇehi phoṭṭhabbehi
cittaṃ mathenti tosenti pahāsentīti—  virūparūpena mathenti cittaṃ.</p>
<p>
<a class="ms" id="p_25Cn_1382"></a><a class="sc" id="35"></a><strong>Ādīnavaṃ
kāmaguṇesu disvā</strong>ti. Vuttañhetaṃ bhagavatā—  “ko ca, bhikkhave, kāmānaṃ
ādīnavo? Idha, bhikkhave, kulaputto yena sippaṭṭhānena jīvikaṃ kappeti, yadi
muddāya yadi gaṇanāya yadi saṅkhānena yadi kasiyā yadi vaṇijjāya yadi
gorakkhena yadi issatthena yadi rājaporisena yadi sippaññatarena, sītassa
purakkhato uṇhassa purakkhato ḍaṃsamakasavātātapasarīsapasamphassehi
samphassamāno khuppipāsāya mīyamāno; ayaṃ, bhikkhave, kāmānaṃ ādīnavo
sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</p>
<p>
<a class="ms" id="p_25Cn_1383"></a><a class="sc" id="36"></a>Tassa ce,
bhikkhave, kulaputtassa evaṃ uṭṭhahato ghaṭato vāyamato te bhogā
nābhinipphajjanti, so socati kilamati paridevati urattāḷiṃ kandati, sammohaṃ
āpajjati—  ‘moghaṃ vata me uṭṭhānaṃ, aphalo vata me vāyāmo’ti. Ayampi,
bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ
kāmādhikaraṇaṃ kāmānameva hetu.</p>
<p>
<a class="ms" id="p_25Cn_1384"></a><a class="sc" id="37"></a>Tassa ce,
bhikkhave, kulaputtassa evaṃ uṭṭhahato ghaṭato vāyamato te bhogā
abhinipphajjanti, so tesaṃ bhogānaṃ ārakkhādhikaraṇaṃ dukkhaṃ domanassaṃ
paṭisaṃvedeti—  ‘kinti me bhoge neva rājāno hareyyuṃ, na corā hareyyuṃ, na aggi
ḍaheyya, na udakaṃ vaheyya, na appiyā dāyādā hareyyun’ti. Tassa evaṃ ārakkhato
gopayato te bhoge rājāno vā haranti corā vā haranti aggi vā ḍahati udakaṃ vā
vahati appiyā vā dāyādā haranti. So socati…pe…  sammohaṃ āpajjati—  ‘yampi me
ahosi tampi no natthī’ti. Ayampi, bhikkhave, kāmānaṃ ādīnavo sandiṭṭhiko
dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p>
<a class="ms" id="p_25Cn_1385"></a><a class="sc" id="38"></a>Puna caparaṃ,
bhikkhave, kāmahetu kāmanidānaṃ kāmādhikaraṇaṃ kāmānameva hetu rājānopi rājūhi
vivadanti, khattiyāpi khattiyehi vivadanti, brāhmaṇāpi brāhmaṇehi vivadanti,
gahapatīpi gahapatīhi vivadanti, mātāpi puttena vivadati, puttopi mātarā
vivadati, pitāpi puttena vivadati, puttopi pitarā vivadati, bhātāpi bhaginiyā
vivadati, bhaginīpi bhātarā vivadati, sahāyopi sahāyena vivadati. Te tattha
kalahaviggahavivādāpannā aññamaññaṃ pāṇīhipi upakkamanti leḍḍūhipi upakkamanti
daṇḍehipi upakkamanti satthehipi upakkamanti. Te tattha maraṇampi nigacchanti
maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko
dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p>
<a class="ms" id="p_25Cn_1386"></a><a class="sc" id="39"></a>Puna caparaṃ,
bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ
gahetvā dhanukalāpaṃ sannayhitvā ubhatobyūḷhaṃ saṅgāmaṃ pakkhandanti, usūsupi
khippamānesu sattīsupi khippamānāsu asīsupi vijjotalantesu. Te tattha usūhipi
vijjhanti sattīhipi vijjhanti asināpi sīsaṃ chindanti. Te tattha maraṇampi
nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo
sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</p>
<p>
<a class="ms" id="p_25Cn_1387"></a><a class="sc" id="40"></a>Puna caparaṃ,
bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ
gahetvā dhanukalāpaṃ sannayhitvā addāvalepanā upakāriyo pakkhandanti, usūsupi
khippamānesu sattīsupi khippamānāsu, asīsupi vijjotalantesu. Te tattha usūhipi
vijjhanti sattīhipi vijjhanti chakaṇakāyapi osiñcanti abhivaggenapi omaddanti
asināpi sīsaṃ chindanti. Te tattha maraṇampi nigacchanti maraṇamattampi
dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu
kāmanidānaṃ kāmādhikaraṇaṃ kāmānameva hetu.</p>
<p>
<a class="ms" id="p_25Cn_1388"></a><a class="sc" id="41"></a>Puna caparaṃ,
bhikkhave, kāmahetu kāmanidānaṃ kāmādhikaraṇaṃ kāmānameva hetu sandhimpi
chindanti nillopampi haranti ekāgārikampi karonti paripanthepi tiṭṭhanti
paradārampi gacchanti. Tamenaṃ rājāno gahetvā vividhā kammakāraṇā kārenti—
kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi
chindanti…pe…  asināpi sīsaṃ chindanti. Te tattha maraṇampi nigacchanti
maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko
dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p>
<a class="ms" id="p_25Cn_1389"></a><a class="sc" id="42"></a>Puna caparaṃ,
bhikkhave, kāmahetu kāmanidānaṃ kāmādhikaraṇaṃ kāmānameva hetu kāyena
duccaritaṃ caranti vācāya duccaritaṃ caranti manasā duccaritaṃ caranti. Te
kāyena duccaritaṃ caritvā vācāya duccaritaṃ caritvā manasā duccaritaṃ caritvā
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.
Ayampi, bhikkhave, kāmānaṃ ādīnavo samparāyiko dukkhakkhandho kāmahetu
kāmanidānaṃ kāmādhikaraṇaṃ kāmānameva hetu”.</p>
<p>
<a class="ms" id="p_25Cn_1390"></a><a class="sc" id="43"></a><strong>Ādīnavaṃ
kāmaguṇesu disvā</strong>ti kāmaguṇesu ādīnavaṃ disvā passitvā tulayitvā
tīrayitvā vibhāvayitvā vibhūtaṃ katvāti—  ādīnavaṃ kāmaguṇesu disvā, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1391"></a>
<a class="sc" id="44"></a>
“Kāmā hi citrā madhurā manoramā,<br>
Virūparūpena mathenti cittaṃ;<br>
Ādīnavaṃ kāmaguṇesu disvā,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv137"></a>
<a class="ms" id="p_25Cn_1392"></a>
<a class="sc" id="45"></a>
<strong>Ītī ca gaṇḍo ca upaddavo ca,</strong>
<br>
<strong>Rogo ca sallañca bhayañca metaṃ;</strong>
<br>
<strong>Etaṃ bhayaṃ kāmaguṇesu disvā,</strong>
<br>
<strong>Eko care khaggavisāṇakappo.</strong>
(7)<br>
</p>
</blockquote>
<p>
<a class="ms" id="p_25Cn_1393"></a><a class="sc" id="46"></a><strong>Ītī ca
gaṇḍo ca upaddavo ca, rogo ca sallañca bhayañca</strong>
<strong>metan</strong>ti vuttañhetaṃ bhagavatā—  “bhayanti, bhikkhave,
kāmānametaṃ adhivacanaṃ. Dukkhanti, bhikkhave, kāmānametaṃ adhivacanaṃ. Rogoti,
bhikkhave, kāmānametaṃ adhivacanaṃ. Gaṇḍoti, bhikkhave, kāmānametaṃ
adhivacanaṃ. Sallanti, bhikkhave, kāmānametaṃ adhivacanaṃ. Saṅgoti, bhikkhave,
kāmānametaṃ adhivacanaṃ. Paṅkoti, bhikkhave, kāmānametaṃ adhivacanaṃ. Gabbhoti,
bhikkhave, kāmānametaṃ adhivacanaṃ. Kasmā ca, bhikkhave, bhayanti kāmānametaṃ
adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho
diṭṭhadhammikāpi bhayā na parimuccati, samparāyikāpi bhayā na parimuccati,
tasmā bhayanti kāmānametaṃ adhivacanaṃ. Kasmā ca, bhikkhave, dukkhanti…pe…
rogoti…  gaṇḍoti…  sallanti…  saṅgoti…  paṅkoti…  gabbhoti kāmānametaṃ
adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho
diṭṭhadhammikāpi gabbhā na parimuccati, samparāyikāpi gabbhā na parimuccati,
tasmā gabbhoti kāmānametaṃ adhivacanan”ti.</p>
<blockquote class="gatha">
<p>
<a class="ms" id="p_25Cn_1394"></a>
<a class="sc" id="47"></a>
Bhayaṃ dukkhañca rogo ca,<br>
gaṇḍo sallañca saṅgo ca;<br>
Paṅko gabbho ca ubhayaṃ,<br>
ete kāmā pavuccanti;<br>
Yattha satto puthujjano.<br>
</p>
<p>
<a class="ms" id="p_25Cn_1395"></a>
<a class="sc" id="48"></a>
Otiṇṇo sātarūpena,<br>
puna gabbhāya gacchati;<br>
Yato ca bhikkhu ātāpī,<br>
sampajaññaṃ na riccati.<br>
</p>
<p>
<a class="ms" id="p_25Cn_1396"></a>
<a class="sc" id="49"></a>
So imaṃ palipathaṃ duggaṃ,<br>
atikkamma tathāvidho;<br>
Pajaṃ jātijarūpetaṃ,<br>
phandamānaṃ avekkhatīti.<br>
</p>
<p>
<a class="ms" id="p_25Cn_1397"></a>
<a class="sc" id="50"></a>
Ītī ca gaṇḍo ca upaddavo ca,<br>
Rogo ca sallañca bhayañca metaṃ.<br>
</p>
</blockquote>
<p>
<a class="ms" id="p_25Cn_1398"></a><a class="sc" id="51"></a><strong>Etaṃ
bhayaṃ kāmaguṇesu disvā</strong>ti etaṃ bhayaṃ kāmaguṇesu disvā passitvā
tulayitvā tīrayitvā vibhāvayitvā vibhūtaṃ katvāti—  etaṃ bhayaṃ kāmaguṇesu
disvā, eko care khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1399"></a>
<a class="sc" id="52"></a>
“Ītī ca gaṇḍo ca upaddavo ca,<br>
Rogo ca sallañca bhayañca metaṃ;<br>
Etaṃ bhayaṃ kāmaguṇesu disvā,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv138"></a>
<a class="ms" id="p_25Cn_1400"></a>
<a class="sc" id="53"></a>
<strong>Sītañca uṇhañca khudaṃ pipāsaṃ,</strong>
<br>
<strong>Vātātape ḍaṃsasarīsape ca;</strong>
<br>
<strong>Sabbānipetāni abhisambhavitvā,</strong>
<br>
<strong>Eko care khaggavisāṇakappo.</strong>
(8)<br>
</p>
</blockquote>
<p>
<a class="ms" id="p_25Cn_1401"></a><a class="sc" id="54"></a><strong>Sītañca
uṇhañca khudaṃ pipāsan</strong>ti.
<strong>Sītan</strong>ti dvīhi kāraṇehi sītaṃ hoti—
abbhantaradhātuppakopavasena vā sītaṃ hoti bahiddhā utuvasena vā sītaṃ hoti.
<strong>Uṇhan</strong>ti dvīhi kāraṇehi uṇhaṃ hoti—
abbhantaradhātuppakopavasena vā uṇhaṃ hoti bahiddhā utuvasena vā uṇhaṃ hoti.
<strong>Khudā</strong> vuccati chātako.
<strong>Pipāsā</strong> vuccati udakapipāsāti—  sītañca uṇhañca khudaṃ pipāsaṃ.
</p>
<p>
<a class="ms" id="p_25Cn_1402"></a><a class="sc" id="55"></a><strong>Vātātape
ḍaṃsasarīsape cā</strong>ti.
<strong>Vātā</strong>ti puratthimā vātā pacchimā vātā uttarā vātā dakkhiṇā vātā
sarajā vātā arajā vātā sītā vātā uṇhā vātā parittā vātā adhimattā vātā
verambhavātā pakkhavātā supaṇṇavātā tālapaṇṇavātā vidhūpanavātā.
<strong>Ātapo</strong> vuccati sūriyasantāpo.
<strong>Ḍaṃsā</strong> vuccanti piṅgalamakkhikā.
<strong>Sarīsapā</strong> vuccanti ahīti—  vātātape ḍaṃsasarīsape ca.</p>
<p>
<a class="ms" id="p_25Cn_1403"></a><a class="sc" id="56"></a><strong>Sabbānipetāni
abhisambhavitvā</strong>ti abhibhavitvā ajjhottharitvā pariyādiyitvā
madditvāti—  sabbānipetāni abhisambhavitvā, eko care khaggavisāṇakappo. Tenāha
so paccekasambuddho— </p>
<blockquote class="gatha">
<p>
<a class="ms" id="p_25Cn_1404"></a>
<a class="sc" id="57"></a>
“Sītañca uṇhañca khudaṃ pipāsaṃ,<br>
Vātātape ḍaṃsasarīsape ca;<br>
Sabbānipetāni abhisambhavitvā,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv139"></a>
<a class="ms" id="p_25Cn_1405"></a>
<a class="sc" id="58"></a>
<strong>Nāgova yūthāni vivajjayitvā,</strong>
<br>
<strong>Sañjātakhandho padumī uḷāro;</strong>
<br>
<strong>Yathābhirantaṃ vihare araññe,</strong>
<br>
<strong>Eko care khaggavisāṇakappo.</strong>
(9)<br>
</p>
</blockquote>
<p>
<a class="ms" id="p_25Cn_1406"></a><a class="sc" id="59"></a><strong>Nāgova
yūthāni vivajjayitvā</strong>ti nāgo vuccati hatthināgo. Paccekasambuddhopi
nāgo. Kiṃkāraṇā paccekasambuddho nāgo? Āguṃ na karotīti nāgo; na gacchatīti
nāgo; na āgacchatīti nāgo. Kathaṃ so paccekasambuddho āguṃ na karotīti nāgo?
Āgu vuccati pāpakā akusalā dhammā saṃkilesikā ponobhavikā sadarā dukkhavipākā
āyatiṃ jātijarāmaraṇiyā.</p>
<blockquote class="gatha">
<p>
<a class="ms" id="p_25Cn_1407"></a>
<a class="sc" id="60"></a>
Āguṃ na karoti kiñci loke,<br>
Sabbasaṃyoge visajja bandhanāni;<br>
Sabbattha na sajjatī vimutto,<br>
Nāgo tādi pavuccate tathattā.<br>
</p>
</blockquote>
<p>
<a class="ms" id="p_25Cn_1408"></a><a class="sc" id="61"></a>Evaṃ so
paccekasambuddho āguṃ na karotīti nāgo.</p>
<p>
<a class="ms" id="p_25Cn_1409"></a><a class="sc" id="62"></a>Kathaṃ so
paccekasambuddho na gacchatīti nāgo? So paccekasambuddho na chandāgatiṃ
gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati,
na rāgavasena gacchati, na dosavasena gacchati, na mohavasena gacchati, na
mānavasena gacchati, na diṭṭhivasena gacchati, na uddhaccavasena gacchati, na
vicikicchāvasena gacchati, na anusayavasena gacchati, na vaggehi dhammehi
yāyati nīyati vuyhati saṃharīyati. Evaṃ so paccekasambuddho na gacchatīti nāgo.
</p>
<p>
<a class="ms" id="p_25Cn_1410"></a><a class="sc" id="63"></a>Kathaṃ so
paccekasambuddho na āgacchatīti nāgo? Sotāpattimaggena ye kilesā pahīnā te
kilese na puneti na pacceti na paccāgacchati, sakadāgāmimaggena…pe…
anāgāmimaggena…pe…  arahattamaggena ye kilesā pahīnā te kilese na puneti na
pacceti na paccāgacchati. Evaṃ so paccekasambuddho na āgacchatīti nāgo.</p>
<p>
<a class="ms" id="p_25Cn_1411"></a><a class="sc" id="64"></a><strong>Nāgova
yūthāni vivajjayitvā</strong>ti yathā so hatthināgo yūthāni vivajjetvā
parivajjetvā abhinivajjetvā ekova araññavanamajjhogāhetvā carati viharati
iriyati vatteti pāleti yapeti yāpeti, paccekasambuddhopi gaṇaṃ vivajjetvā
parivajjetvā abhivajjetvā eko araññavanapatthāni pantāni senāsanāni paṭisevati
appasaddāni appanigghosāni vijanavātāni manussarāhasseyyakāni
paṭisallānasāruppāni. So eko gacchati eko tiṭṭhati eko nisīdati eko seyyaṃ
kappeti eko gāmaṃ piṇḍāya pavisati eko paṭikkamati eko raho nisīdati eko
caṅkamaṃ adhiṭṭhāti eko carati viharati iriyati vatteti pāleti yapeti yāpetīti—
nāgova yūthāni vivajjayitvā.</p>
<p>
<a class="ms" id="p_25Cn_1412"></a><a class="sc" id="65"></a><strong>Sañjātakhandho
padumī uḷāro</strong>ti yathā so hatthināgo sañjātakkhandho sattaratano vā hoti
aṭṭharatano vā, paccekasambuddhopi sañjātakkhandho asekkhena sīlakkhandhena
asekkhena samādhikkhandhena asekkhena paññākkhandhena asekkhena
vimuttikkhandhena asekkhena vimuttiñāṇadassanakkhandhena. Yathā so hatthināgo
padumī, paccekasambuddhopi sattahi bojjhaṅgapupphehi padumī,
satisambojjhaṅgapupphena dhammavicayasambojjhaṅgapupphena
vīriyasambojjhaṅgapupphena pītisambojjhaṅgapupphena
passaddhisambojjhaṅgapupphena samādhisambojjhaṅgapupphena
upekkhāsambojjhaṅgapupphena. Yathā so hatthināgo uḷāro thāmena balena javena
sūrena, paccekasambuddhopi uḷāro sīlena samādhinā paññāya vimuttiyā
vimuttiñāṇadassanenāti—  sañjātakhandho padumī uḷāro.</p>
<p>
<a class="ms" id="p_25Cn_1413"></a><a class="sc" id="66"></a><strong>Yathābhirantaṃ
vihare araññe</strong>ti yathā so hatthināgo yathābhirantaṃ araññe viharati,
paccekasambuddhopi yathābhirantaṃ araññe viharati. Paṭhamenapi jhānena
yathābhirantaṃ araññe viharati, dutiyenapi jhānena…pe…  tatiyenapi jhānena…
catutthenapi jhānena yathābhirantaṃ araññe viharati; mettāyapi cetovimuttiyā
yathābhirantaṃ araññe viharati, karuṇāyapi cetovimuttiyā…  muditāyapi
cetovimuttiyā…  upekkhāyapi cetovimuttiyā yathābhirantaṃ araññe viharati;
ākāsānañcāyatanasamāpattiyāpi yathābhirantaṃ araññe viharati,
viññāṇañcāyatanasamāpattiyāpi…  ākiñcaññāyatanasamāpattiyāpi…
nevasaññānāsaññāyatanasamāpattiyāpi…  nirodhasamāpattiyāpi…  phalasamāpattiyāpi
yathābhirantaṃ araññe viharatīti—  yathābhirantaṃ vihare araññe, eko care
khaggavisāṇakappo. Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1414"></a>
<a class="sc" id="67"></a>
“Nāgova yūthāni vivajjayitvā,<br>
Sañjātakhandho padumī uḷāro;<br>
Yathābhirantaṃ vihare araññe,<br>
Eko care khaggavisāṇakappo”ti.<br>
</p>
<p>
<a class="msdiv" id="msdiv140"></a>
<a class="ms" id="p_25Cn_1415"></a>
<a class="sc" id="68"></a>
<strong>Aṭṭhānataṃ saṅgaṇikāratassa,</strong>
<br>
<strong>Yaṃ phassaye sāmayikaṃ vimuttiṃ;</strong>
<br>
<strong>Ādiccabandhussa vaco nisamma,</strong>
<br>
<strong>Eko care khaggavisāṇakappo.</strong>
(10)<br>
</p>
</blockquote>
<p>
<a class="ms" id="p_25Cn_1416"></a><a class="sc" id="69"></a><strong>Aṭṭhānataṃ
saṅgaṇikāratassa, yaṃ phassaye sāmayikaṃ vimuttin</strong>ti vuttañhetaṃ
bhagavatā—  “yāvatānanda, bhikkhu saṅgaṇikārāmo saṅgaṇikarato saṅgaṇikārāmataṃ
anuyutto, gaṇārāmo gaṇarato gaṇasammudito gaṇārāmataṃ anuyutto, yaṃ taṃ
nekkhammasukhaṃ pavivekasukhaṃ upasamasukhaṃ sambodhisukhaṃ, tassa sukhassa
nikāmalābhī bhavissati akicchalābhī akasiralābhīti—  netaṃ ṭhānaṃ vijjati. Yo
ca kho so, ānanda, bhikkhu eko gaṇasmā vūpakaṭṭho viharati, tassetaṃ bhikkhuno
pāṭikaṅkhaṃ. Yaṃ taṃ nekkhammasukhaṃ pavivekasukhaṃ upasamasukhaṃ
sambodhisukhaṃ, tassa sukhassa nikāmalābhī bhavissati akicchalābhī
akasiralābhīti—  ṭhānametaṃ vijjati. Yāvatānanda, bhikkhu saṅgaṇikārāmo
saṅgaṇikarato saṅgaṇikārāmataṃ anuyutto, gaṇārāmo gaṇarato gaṇasammudito
(gaṇārāmataṃ anuyutto) sāmāyikaṃ vā kantaṃ cetovimuttiṃ upasampajja
viharissati, asāmāyikaṃ vā akuppanti—  netaṃ ṭhānaṃ vijjati. Yo ca kho so,
ānanda, bhikkhu eko gaṇasmā vūpakaṭṭho viharati, tassetaṃ bhikkhuno pāṭikaṅkhaṃ
sāmāyikaṃ vā kantaṃ cetovimuttiṃ upasampajja viharissati, asāmāyikaṃ vā
akuppanti, ṭhānametaṃ vijjatī”ti—  aṭṭhānataṃ saṅgaṇikāratassa, yaṃ phassaye
sāmayikaṃ vimuttiṃ.</p>
<p>
<a class="ms" id="p_25Cn_1417"></a><a class="sc" id="70"></a><strong>Ādiccabandhussa
vaco nisammā</strong>ti ādicco vuccati sūriyo. So gotamo gottena.
Paccekasambuddhopi gotamo gottena. So paccekasambuddho sūriyassa gottañātako
gottabandhu, tasmā paccekasambuddho ādiccabandhu.
<strong>Ādiccabandhussa vaco nisammā</strong>ti ādiccabandhussa vacanaṃ
byappathaṃ desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā
upalakkhayitvāti—  ādiccabandhussa vaco nisamma, eko care khaggavisāṇakappo.
Tenāha so paccekasambuddho— </p>
<blockquote class="gatha">
<p>
<a class="ms" id="p_25Cn_1418"></a>
<a class="sc" id="71"></a>
“Aṭṭhānataṃ saṅgaṇikāratassa,<br>
Yaṃ phassaye sāmayikaṃ vimuttiṃ;<br>
Ādiccabandhussa vaco nisamma,<br>
Eko care khaggavisāṇakappo”ti.<br>
</p>
</blockquote>
<p class="endsutta">
<a class="ms" id="p_25Cn_1419"></a>
<a class="sc" id="72"></a>
Dutiyo vaggo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>