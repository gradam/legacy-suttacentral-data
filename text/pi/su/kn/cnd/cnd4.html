<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cnd4">
<article>
<div class="hgroup">
<p class="division">Cūḷaniddesa</p>
<p>Pārāyanavaggagāthā</p>
<h1>Pārāyanānugītigāthā</h1>
</div>
<blockquote class="gatha">
<p>
<a class="msdiv" id="msdiv156"></a>
<a class="ms" id="p_25Cn_175"></a>
<a class="sc" id="1"></a>
“Pārāyanamanugāyissaṃ,
<span class="gathaQuote">(iccāyasmā piṅgiyo)</span><br>
Yathāddakkhi tathākkhāsi;<br>
Vimalo bhūrimedhaso,<br>
Nikkāmo nibbano nāgo;<br>
Kissa hetu musā bhaṇe. (1)<br>
</p>
<p>
<a class="msdiv" id="msdiv157"></a>
<a class="ms" id="p_25Cn_176"></a>
<a class="sc" id="2"></a>
Pahīnamalamohassa,<br>
mānamakkhappahāyino;<br>
Handāhaṃ kittayissāmi,<br>
giraṃ vaṇṇūpasañhitaṃ. (2)<br>
</p>
<p>
<a class="msdiv" id="msdiv158"></a>
<a class="ms" id="p_25Cn_177"></a>
<a class="sc" id="3"></a>
Tamonudo buddho samantacakkhu,<br>
Lokantagū sabbabhavātivatto;<br>
Anāsavo sabbadukkhappahīno,<br>
Saccavhayo brahme upāsito me. (3)<br>
</p>
<p>
<a class="msdiv" id="msdiv159"></a>
<a class="ms" id="p_25Cn_178"></a>
<a class="sc" id="4"></a>
Dijo yathā kubbanakaṃ pahāya,<br>
Bahupphalaṃ kānanamāvaseyya;<br>
Evampahaṃ appadasse pahāya,<br>
Mahodadhiṃ haṃsoriva ajjhapatto. (4)<br>
</p>
<p>
<a class="msdiv" id="msdiv160"></a>
<a class="ms" id="p_25Cn_179"></a>
<a class="sc" id="5"></a>
Yeme pubbe viyākaṃsu,<br>
Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanaṃ. (5)<br>
</p>
<p>
<a class="msdiv" id="msdiv161"></a>
<a class="ms" id="p_25Cn_180"></a>
<a class="sc" id="6"></a>
Eko tamonudāsino,<br>
jutimā so pabhaṅkaro;<br>
Gotamo bhūripaññāṇo,<br>
gotamo bhūrimedhaso. (6)<br>
</p>
<p>
<a class="msdiv" id="msdiv162"></a>
<a class="ms" id="p_25Cn_181"></a>
<a class="sc" id="7"></a>
Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. (7)<br>
</p>
<p>
<a class="msdiv" id="msdiv163"></a>
<a class="ms" id="p_25Cn_182"></a>
<a class="sc" id="8"></a>
“Kiṃ nu tamhā vippavasasi,<br>
muhuttamapi piṅgiya;<br>
Gotamā bhūripaññāṇā,<br>
gotamā bhūrimedhasā. (8)<br>
</p>
<p>
<a class="msdiv" id="msdiv164"></a>
<a class="ms" id="p_25Cn_183"></a>
<a class="sc" id="9"></a>
Yo te dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. (9)<br>
</p>
<p>
<a class="msdiv" id="msdiv165"></a>
<a class="ms" id="p_25Cn_184"></a>
<a class="sc" id="10"></a>
“Nāhaṃ tamhā vippavasāmi,<br>
Muhuttamapi brāhmaṇa;<br>
Gotamā bhūripaññāṇā,<br>
Gotamā bhūrimedhasā. (10)<br>
</p>
<p>
<a class="msdiv" id="msdiv166"></a>
<a class="ms" id="p_25Cn_185"></a>
<a class="sc" id="11"></a>
Yo me dhammamadesesi,<br>
Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci. (11)<br>
</p>
<p>
<a class="msdiv" id="msdiv167"></a>
<a class="ms" id="p_25Cn_186"></a>
<a class="sc" id="12"></a>
Passāmi naṃ manasā cakkhunāva,<br>
Rattindivaṃ brāhmaṇa appamatto;<br>
Namassamāno vivasemi rattiṃ,<br>
Teneva maññāmi avippavāsaṃ. (12)<br>
</p>
<p>
<a class="msdiv" id="msdiv168"></a>
<a class="ms" id="p_25Cn_187"></a>
<a class="sc" id="13"></a>
Saddhā ca pīti ca mano sati ca,<br>
Nāpentime gotamasāsanamhā;<br>
Yaṃ yaṃ disaṃ vajati bhūripañño,<br>
Sa tena teneva natohamasmi. (13)<br>
</p>
<p>
<a class="msdiv" id="msdiv169"></a>
<a class="ms" id="p_25Cn_188"></a>
<a class="sc" id="14"></a>
Jiṇṇassa me dubbalathāmakassa,<br>
Teneva kāyo na paleti tattha;<br>
Saṅkappayantāya vajāmi niccaṃ,<br>
Mano hi me brāhmaṇa tena yutto. (14)<br>
</p>
<p>
<a class="msdiv" id="msdiv170"></a>
<a class="ms" id="p_25Cn_189"></a>
<a class="sc" id="15"></a>
Paṅke sayāno pariphandamāno,<br>
Dīpā dīpaṃ upallaviṃ;<br>
Athaddasāsiṃ sambuddhaṃ,<br>
Oghatiṇṇamanāsavaṃ”. (15)<br>
</p>
<p>
<a class="msdiv" id="msdiv171"></a>
<a class="ms" id="p_25Cn_190"></a>
<a class="sc" id="16"></a>
“Yathā ahū vakkali muttasaddho,<br>
Bhadrāvudho āḷavigotamo ca;<br>
Evameva tvampi pamuñcassu saddhaṃ,<br>
Gamissasi tvaṃ piṅgiya maccudheyyassa pāraṃ”. (16)<br>
</p>
<p>
<a class="msdiv" id="msdiv172"></a>
<a class="ms" id="p_25Cn_191"></a>
<a class="sc" id="17"></a>
“Esa bhiyyo pasīdāmi,<br>
Sutvāna munino vaco;<br>
Vivaṭṭacchado sambuddho,<br>
Akhilo paṭibhānavā. (17)<br>
</p>
<p>
<a class="msdiv" id="msdiv173"></a>
<a class="ms" id="p_25Cn_192"></a>
<a class="sc" id="18"></a>
Adhideve abhiññāya,<br>
Sabbaṃ vedi paroparaṃ;<br>
Pañhānantakaro satthā,<br>
Kaṅkhīnaṃ paṭijānataṃ. (18)<br>
</p>
<p>
<a class="msdiv" id="msdiv174"></a>
<a class="ms" id="p_25Cn_193"></a>
<a class="sc" id="19"></a>
Asaṃhīraṃ asaṃkuppaṃ,<br>
Yassa natthi upamā kvaci;<br>
Addhā gamissāmi na mettha kaṅkhā,<br>
Evaṃ maṃ dhārehi adhimuttacittan”ti. (19)<br>
</p>
</blockquote>
<p class="endsection">
<a class="ms" id="p_25Cn_194"></a>
<a class="sc" id="20"></a>
Pārāyanānugītigāthā niṭṭhitā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>