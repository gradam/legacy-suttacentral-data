<!DOCTYPE html>
<html data-prev="snp4.4" data-next="snp4.6">
<head><meta charset="utf8"><meta name="description" content="Pali text from the Mahāsaṅgīti Tipiṭaka Buddhavasse 2500"><title></title></head><body>
<div id="text" lang="pi">
<section class="sutta" id="snp4.5"><article>
<div class="hgroup"><p class="division">Sutta Nipāta 4.5</p>
<h1>Paramaṭ­ṭha­kasutta</h1></div>
<blockquote class="gatha">
<p><a class="sc" id="sc803"></a><a id="p_18Sn_968" class="ms"></a>Paramanti diṭṭhīsu paribbasāno,<br>
Yaduttari kurute jantu loke;<br>
Hīnāti aññe tato sabbamāha,<br>
Tasmā vivādāni avītivatto.</p>
<p><a class="sc" id="sc804"></a><a id="p_18Sn_969" class="ms"></a>Yadattanī passati ānisaṃsaṃ,<a class="brnum" id="br2"></a><br>
Diṭṭhe sute <span class="var" title="sīlabbate (si, s1-3)" id="note433">sīlavate</span> mute vā;<br>
Tadeva so tattha samuggahāya,<br>
Nihīnato passati sabbamaññaṃ.</p>
<p><a class="sc" id="sc805"></a><a id="p_18Sn_970" class="ms"></a>Taṃ vāpi ganthaṃ kusalā vadanti,<a class="brnum" id="br3"></a><br>
Yaṃ nissito passati hīnamaññaṃ;<br>
Tasmā hi diṭṭhaṃ va sutaṃ mutaṃ vā,<br>
Sīlabbataṃ bhikkhu na nissayeyya.</p>
<p><a class="sc" id="sc806"></a><a class="pts1" id="pts157"></a><a id="p_18Sn_971" class="ms"></a>Diṭṭhimpi lokasmiṃ na kappayeyya,<a class="brnum" id="br4"></a><br>
Ñāṇena vā sīlavatena vāpi;<br>
Samoti attāna­manūpa­neyya,<br>
Hīno na maññetha visesi vāpi.</p>
<p><a class="sc" id="sc807"></a><a id="p_18Sn_972" class="ms"></a>Attaṃ pahāya anupādiyāno,<a class="brnum" id="br5"></a><br>
Ñāṇepi so nissayaṃ no karoti;<br>
Sa ve <span class="var" title="viyuttesu (bj-a) | dviyattesu (mr)" id="note434">viyattesu</span> na vaggasārī,<br>
<span class="var" title="diṭṭhimapi (mr)" id="note435">Diṭṭhimpi</span> so na pacceti kiñci.</p>
<p><a class="sc" id="sc808"></a><a id="p_18Sn_973" class="ms"></a>Yassūbhayante paṇidhīdha natthi,<a class="brnum" id="br6"></a><br>
Bhavābhavāya idha vā huraṃ vā;<br>
Nivesanā tassa na santi keci,<br>
Dhammesu niccheyya samuggahītaṃ.</p>
<p><a class="sc" id="sc809"></a><a id="p_18Sn_974" class="ms"></a>Tassīdha diṭṭhe va sute mute vā,<a class="brnum" id="br7"></a><br>
Pakappitā natthi aṇūpi saññā;<br>
Taṃ brāhmaṇaṃ diṭṭhi­manā­diyānaṃ,<br>
Kenīdha lokasmiṃ vikappayeyya.</p>
<p><a class="sc" id="sc810"></a><a class="pts1" id="pts158"></a><a id="p_18Sn_975" class="ms"></a>Na kappayanti na purekkharonti,<a class="brnum" id="br8"></a><br>
Dhammāpi tesaṃ na paṭicchitāse;<br>
Na brāhmaṇo sīlavatena neyyo,<br>
Pāraṅgato na pacceti tādīti.</p></blockquote><p class="endsection">Paramaṭ­ṭha­ka­suttaṃ pañcamaṃ.</p></article>
<div id="metaarea"><p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p><span class="hidden">Aṭṭhakavagga</span><span class="hidden">Paramaṭ­ṭha­kasutta</span></div></section><a class="previous" href="/pi/snp4.4">◀ Sutta Nipāta  4.4</a><a class="top" href="#"> ▲ TOP </a><a class="next" href="/pi/snp4.6">Sutta Nipāta  4.6 ▶</a></div></body></html>