<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp3.12">
<article>
<div class="hgroup">
<p class="division">Sutta Nipāta 3.12</p>
<h1>Dvaya­tānu­passa­nā­sutta</h1>
</div>
<p><a class="sc" id="1"></a><a class="pts" id="pts140"></a><a class="ms" id="p_18Sn_864"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramā­tu­pāsāde. Tena kho pana samayena bhagavā tadahuposathe pannarase puṇṇāya puṇṇamāya rattiyā ­bhik­khu­saṅgha­pari­vuto abbhokāse nisinno hoti. Atha kho bhagavā tuṇhībhūtaṃ tuṇhībhūtaṃ bhikkhusaṅghaṃ anuviloketvā bhikkhū āmantesi:</p>
<p><a class="sc" id="2"></a><a class="ms" id="p_18Sn_865"></a>“‘Ye te, bhikkhave, kusalā dhammā ariyā niyyānikā sambodhagāmino, tesaṃ vo, bhikkhave, kusalānaṃ dhammānaṃ ariyānaṃ niyyānikānaṃ sam­bo­dhagāmī­naṃ kā upanisā savanāyā’ti, iti ce, bhikkhave, pucchitāro assu, te evamassu vacanīyā: ‘yāvadeva dvayatānaṃ dhammānaṃ yathābhūtaṃ ñāṇāyā’ti. Kiñca dvayataṃ vadetha?</p>
<p><a class="sc" id="3"></a><a class="ms" id="p_18Sn_866"></a>Idaṃ dukkhaṃ, ayaṃ duk­kha­sa­muda­yoti ayame­kānupas­sanā. Ayaṃ dukkhanirodho, ayaṃduk­kha­nirodha­gāminī paṭipadāti, ayaṃ dutiyā­nu­passanā. Evaṃ sammādvaya­tānupas­sino kho, bhikkhave, bhikkhuno appamattassa ātāpino pahitattassaviharato dvinnaṃ phalānaṃ aññataraṃ phalaṃ pāṭikaṅkhaṃ— diṭṭheva dhamme aññā,sati vā upādisese anāgāmitā”ti.</p>
<p><a class="sc" id="4"></a><a class="ms" id="p_18Sn_867"></a>Idamavoca bhagavā. Idaṃ vatvāna sugato athāparaṃ etadavoca satthā:</p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc730"></a><a class="verse-num-pts" id="verse-num-pts724"></a><a class="ms" id="p_18Sn_868"></a>“Ye dukkhaṃ nappajānanti,<br>
atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati;<br>
Tañca maggaṃ na jānanti,<br>
duk­khū­pasa­ma­gā­minaṃ.</p>
<p><a class="sc" id="6"></a><a class="verse-num-sc" id="verse-num-sc731"></a><a class="verse-num-pts" id="verse-num-pts725"></a><a class="ms" id="p_18Sn_869"></a>Ceto­vimutti­hīnā te,<br>
Atho paññāvimuttiyā;<br>
Abhabbā te antakiriyāya,<br>
Te ve jātijarūpagā.</p>
<p><a class="sc" id="7"></a><a class="verse-num-sc" id="verse-num-sc732"></a><a class="verse-num-pts" id="verse-num-pts726"></a><a class="pts" id="pts141"></a><a class="ms" id="p_18Sn_870"></a>Ye ca dukkhaṃ pajānanti,<br>
atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati;<br>
Tañca maggaṃ pajānanti,<br>
duk­khū­pasa­ma­gā­minaṃ.</p>
<p><a class="sc" id="8"></a><a class="verse-num-sc" id="verse-num-sc733"></a><a class="verse-num-pts" id="verse-num-pts727"></a><a class="ms" id="p_18Sn_871"></a>Ceto­vimutti­sam­pannā,<br>
Atho paññāvimuttiyā;<br>
Bhabbā te antakiriyāya,<br>
Na te jātijarūpagāti.</p>
</blockquote>
<p><a class="sc" id="9"></a><a class="ms" id="p_18Sn_872"></a>‘Siyā aññenapi pariyāyena sammā dvaya­tānupas­sanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ upadhipac­ca­yāti, ayame­kānupas­sanā. Upadhīnaṃ tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="10"></a><a class="verse-num-sc" id="verse-num-sc734"></a><a class="verse-num-pts" id="verse-num-pts728"></a><a class="ms" id="p_18Sn_873"></a>“Upadhinidānā pabhavanti dukkhā,<br>
Ye keci lokasmi­maneka­rūpā;<br>
Yo ve avidvā upadhiṃ karoti,<br>
Punappunaṃ dukkhamupeti mando;<br>
Tasmā pajānaṃ upadhiṃ na kayirā,<br>
Dukkhassa jātippa­bha­vānupas­sīti.</p>
</blockquote>
<p><a class="sc" id="11"></a><a class="ms" id="p_18Sn_874"></a>‘Siyā aññenapi pariyāyena sammā dvaya­tānupas­sanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ avijjā­pac­ca­yāti, ayame­kānupas­sanā. Avijjāya tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="12"></a><a class="verse-num-sc" id="verse-num-sc735"></a><a class="verse-num-pts" id="verse-num-pts729"></a><a class="pts" id="pts142"></a><a class="ms" id="p_18Sn_875"></a>“Jāti­maraṇa­saṃsā­raṃ,<br>
ye vajanti punappunaṃ;<br>
Ittha­bhā­vañña­thā­bhāvaṃ,<br>
avijjāyeva sā gati.</p>
<p><a class="sc" id="13"></a><a class="verse-num-sc" id="verse-num-sc736"></a><a class="verse-num-pts" id="verse-num-pts730"></a><a class="ms" id="p_18Sn_876"></a>Avijjā hāyaṃ mahāmoho,<br>
Yenidaṃ saṃsitaṃ ciraṃ;<br>
Vijjāgatā ca ye sattā,<br>
<span class="var" title="nāgacchanti (bj, pts1)" id="note400">Na te gacchanti</span> punabbhavanti.</p>
</blockquote>
<p><a class="sc" id="14"></a><a class="ms" id="p_18Sn_877"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ saṅ­khā­ra­pac­ca­yāti, ayame­kānupas­sanā. Saṅkhārānaṃ tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="15"></a><a class="verse-num-sc" id="verse-num-sc737"></a><a class="verse-num-pts" id="verse-num-pts731"></a><a class="ms" id="p_18Sn_878"></a>“Yaṃ kiñci dukkhaṃ sambhoti,<br>
sabbaṃ saṅ­khā­ra­pac­cayā;<br>
Saṅkhārānaṃ nirodhena,<br>
natthi dukkhassa sambhavo.</p>
<p><a class="sc" id="16"></a><a class="verse-num-sc" id="verse-num-sc738"></a><a class="verse-num-pts" id="verse-num-pts732"></a><a class="ms" id="p_18Sn_879"></a>Etamādīnavaṃ ñatvā,<br>
dukkhaṃ saṅ­khā­ra­pac­cayā;<br>
Sabba­saṅ­khā­ra­sama­thā,<br>
saññānaṃ uparodhanā;<br>
Evaṃ dukkhakkhayo hoti,<br>
etaṃ ñatvā yathātathaṃ.</p>
<p><a class="sc" id="17"></a><a class="verse-num-sc" id="verse-num-sc739"></a><a class="verse-num-pts" id="verse-num-pts733"></a><a class="ms" id="p_18Sn_880"></a>Sammaddasā vedaguno,<br>
Sammadaññāya paṇḍitā;<br>
Abhibhuyya mārasaṃyogaṃ,<br>
<span class="var" title="nāgacchanti (bj, pts1)" id="note401">Na gacchanti</span> punabbhavanti.</p>
</blockquote>
<p><a class="sc" id="18"></a><a class="pts" id="pts143"></a><a class="ms" id="p_18Sn_881"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ viñ­ñā­ṇa­pac­ca­yāti, ayame­kānupas­sanā. Viññāṇassa tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="19"></a><a class="verse-num-sc" id="verse-num-sc740"></a><a class="verse-num-pts" id="verse-num-pts734"></a><a class="ms" id="p_18Sn_882"></a>“Yaṃ kiñci dukkhaṃ sambhoti,<br>
Sabbaṃ viññāṇapaccayā;<br>
Viññāṇassa nirodhena,<br>
Natthi dukkhassa sambhavo.</p>
<p><a class="sc" id="20"></a><a class="verse-num-sc" id="verse-num-sc741"></a><a class="verse-num-pts" id="verse-num-pts735"></a><a class="ms" id="p_18Sn_883"></a>Etamādīnavaṃ ñatvā,<br>
Dukkhaṃ viññāṇapaccayā;<br>
Viññāṇūpasamā bhikkhu,<br>
Nicchāto parinibbutoti.</p>
</blockquote>
<p><a class="sc" id="21"></a><a class="ms" id="p_18Sn_884"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ phassa­pac­ca­yāti, ayame­kānupas­sanā. Phassassa tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="22"></a><a class="verse-num-sc" id="verse-num-sc742"></a><a class="verse-num-pts" id="verse-num-pts736"></a><a class="ms" id="p_18Sn_885"></a>“Tesaṃ phassa­paretā­naṃ,<br>
Bhava­so­tā­nusā­ri­naṃ;<br>
Kum­magga­paṭi­pannā­naṃ,<br>
Ārā saṃ­yoja­nak­khayo.</p>
<p><a class="sc" id="23"></a><a class="verse-num-sc" id="verse-num-sc743"></a><a class="verse-num-pts" id="verse-num-pts737"></a><a class="ms" id="p_18Sn_886"></a>Ye ca phassaṃ pariññāya,<br>
<span class="var" title="aññāya upasame (bj, pts1) | paññāya upasame (s1-3)" id="note402">Aññāyupasame</span> ratā;<br>
Te ve phassā­bhisa­mayā,<br>
Nicchātā parinibbutāti.</p>
</blockquote>
<p><a class="sc" id="24"></a><a class="ms" id="p_18Sn_887"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ vedanā­pac­ca­yāti, ayame­kānupas­sanā. Vedanānaṃ tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="25"></a><a class="verse-num-sc" id="verse-num-sc744"></a><a class="verse-num-pts" id="verse-num-pts738"></a><a class="pts" id="pts144"></a><a class="ms" id="p_18Sn_888"></a>“Sukhaṃ vā yadi vā dukkhaṃ,<br>
Aduk­kha­ma­su­khaṃ saha;<br>
Ajjhattañca bahiddhā ca,<br>
Yaṃ kiñci atthi veditaṃ.</p>
<p><a class="sc" id="26"></a><a class="verse-num-sc" id="verse-num-sc745"></a><a class="verse-num-pts" id="verse-num-pts739"></a><a class="ms" id="p_18Sn_889"></a>Etaṃ dukkhanti ñatvāna,<br>
Mosadhammaṃ <span class="var" title="palokitaṃ (bj)" id="note403">palokinaṃ</span>;<br>
Phussa phussa vayaṃ passaṃ,<br>
Evaṃ tattha <span class="var" title="vijānāti (bj) | virajjati (si, pts1)" id="note404">vijānati</span>;<br>
Vedanānaṃ khayā bhikkhu,<br>
Nicchāto parinibbutoti.</p>
</blockquote>
<p><a class="sc" id="27"></a><a class="ms" id="p_18Sn_890"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ taṇhāpaccayāti, ayame­kānupas­sanā. Taṇhāya tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="28"></a><a class="verse-num-sc" id="verse-num-sc746"></a><a class="verse-num-pts" id="verse-num-pts740"></a><a class="ms" id="p_18Sn_891"></a>“Taṇhādutiyo puriso,<br>
Dīghamaddhāna saṃsaraṃ;<br>
Ittha­bhā­vañña­thā­bhāvaṃ,<br>
Saṃsāraṃ nātivattati.</p>
<p><a class="sc" id="29"></a><a class="verse-num-sc" id="verse-num-sc747"></a><a class="verse-num-pts" id="verse-num-pts741"></a><a class="ms" id="p_18Sn_892"></a>Etamādīnavaṃ ñatvā,<br>
<span class="var" title="taṇhā (bahūsu)" id="note406">Taṇhaṃ</span> dukkhassa sambhavaṃ;<br>
Vītataṇho anādāno,<br>
Sato bhikkhu paribbajeti.</p>
</blockquote>
<p><a class="sc" id="30"></a><a class="ms" id="p_18Sn_893"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ upādā­na­pac­ca­yāti, ayame­kānupas­sanā. <span class="var" title="upādānassa (s1-3, mr)" id="note407">Upādānānaṃ</span> tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="31"></a><a class="verse-num-sc" id="verse-num-sc748"></a><a class="verse-num-pts" id="verse-num-pts742"></a><a class="ms" id="p_18Sn_894"></a>“Upādānapaccayā bhavo,<br>
Bhūto dukkhaṃ nigacchati;<br>
Jātassa maraṇaṃ hoti,<br>
Eso dukkhassa sambhavo.</p>
<p><a class="sc" id="32"></a><a class="verse-num-sc" id="verse-num-sc749"></a><a class="verse-num-pts" id="verse-num-pts743"></a><a class="ms" id="p_18Sn_895"></a>Tasmā upādānakkhayā,<br>
Sammadaññāya paṇḍitā;<br>
Jātikkhayaṃ abhiññāya,<br>
Na gacchanti punabbhavanti.</p>
</blockquote>
<p><a class="sc" id="33"></a><a class="pts" id="pts145"></a><a class="ms" id="p_18Sn_896"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ āram­bha­pac­ca­yāti, ayame­kānupas­sanā. Ārambhānaṃ tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="34"></a><a class="verse-num-sc" id="verse-num-sc750"></a><a class="verse-num-pts" id="verse-num-pts744"></a><a class="ms" id="p_18Sn_897"></a>“Yaṃ kiñci dukkhaṃ sambhoti,<br>
Sabbaṃ ārambhapaccayā;<br>
Ārambhānaṃ nirodhena,<br>
Natthi dukkhassa sambhavo.</p>
<p><a class="sc" id="35"></a><a class="verse-num-sc" id="verse-num-sc751"></a><a class="verse-num-pts" id="verse-num-pts745"></a><a class="ms" id="p_18Sn_898"></a>Etamādīnavaṃ ñatvā,<br>
Dukkhaṃ ārambhapaccayā;<br>
Sabbārambhaṃ paṭinissajja,<br>
Anārambhe vimuttino.</p>
<p><a class="sc" id="36"></a><a class="verse-num-sc" id="verse-num-sc752"></a><a class="verse-num-pts" id="verse-num-pts746"></a><a class="ms" id="p_18Sn_899"></a>Ucchin­na­bhava­taṇhassa,<br>
Santacittassa bhikkhuno;<br>
<span class="var" title="vitiṇṇo (bj, pts1)" id="note409">Vikkhīṇo</span> jātisaṃsāro,<br>
Natthi tassa punabbhavoti.</p>
</blockquote>
<p><a class="sc" id="37"></a><a class="ms" id="p_18Sn_900"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ āhārapaccayāti, ayame­kānupas­sanā. Āhārānaṃ tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="38"></a><a class="verse-num-sc" id="verse-num-sc753"></a><a class="verse-num-pts" id="verse-num-pts747"></a><a class="ms" id="p_18Sn_901"></a>“Yaṃ kiñci dukkhaṃ sambhoti,<br>
Sabbaṃ āhārapaccayā;<br>
Āhārānaṃ nirodhena,<br>
Natthi dukkhassa sambhavo.</p>
<p><a class="sc" id="39"></a><a class="verse-num-sc" id="verse-num-sc754"></a><a class="verse-num-pts" id="verse-num-pts748"></a><a class="ms" id="p_18Sn_902"></a>Etamādīnavaṃ ñatvā,<br>
Dukkhaṃ āhārapaccayā;<br>
Sabbāhāraṃ pariññāya,<br>
Sabbā­hā­ramanis­sito.</p>
<p><a class="sc" id="40"></a><a class="verse-num-sc" id="verse-num-sc755"></a><a class="verse-num-pts" id="verse-num-pts749"></a><a class="pts" id="pts146"></a><a class="ms" id="p_18Sn_903"></a>Ārogyaṃ sammadaññāya,<br>
Āsavānaṃ parikkhayā;<br>
Saṅkhāya sevī dhammaṭṭho,<br>
<span class="var" title="saṅkhaṃ nopeti (bj) | saṅkhyannopeti (s1-3) | saṅkhaṃ na upeti (pts1)" id="note410">Saṅkhyaṃ nopeti</span> vedagūti.</p>
</blockquote>
<p><a class="sc" id="41"></a><a class="ms" id="p_18Sn_904"></a>‘Siyā aññenapi … pe … kathañca siyā? Yaṃ kiñci dukkhaṃ sambhoti sabbaṃ iñjita­pac­ca­yāti, ayame­kānupas­sanā. Iñjitānaṃ tveva asesa­virāga­nirodhā natthi dukkhassa sambhavoti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="42"></a><a class="verse-num-sc" id="verse-num-sc756"></a><a class="verse-num-pts" id="verse-num-pts750"></a><a class="ms" id="p_18Sn_905"></a>“Yaṃ kiñci dukkhaṃ sambhoti,<br>
Sabbaṃ iñjitapaccayā;<br>
Iñjitānaṃ nirodhena,<br>
Natthi dukkhassa sambhavo.</p>
<p><a class="sc" id="43"></a><a class="verse-num-sc" id="verse-num-sc757"></a><a class="verse-num-pts" id="verse-num-pts751"></a><a class="ms" id="p_18Sn_906"></a>Etamādīnavaṃ ñatvā,<br>
Dukkhaṃ iñjitapaccayā;<br>
Tasmā hi ejaṃ vossajja,<br>
Saṅkhāre uparundhiya;<br>
Anejo anupādāno,<br>
Sato bhikkhu paribbajeti.</p>
</blockquote>
<p><a class="sc" id="44"></a><a class="ms" id="p_18Sn_907"></a>‘Siyā aññenapi … pe … kathañca siyā? Nissitassa calitaṃ hotīti, ayame­kānupas­sanā. Anissito na calatīti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="45"></a><a class="verse-num-sc" id="verse-num-sc758"></a><a class="verse-num-pts" id="verse-num-pts752"></a><a class="ms" id="p_18Sn_908"></a>“Anissito na calati,<br>
Nissito ca upādiyaṃ;<br>
Ittha­bhā­vañña­thā­bhāvaṃ,<br>
Saṃsāraṃ nātivattati.</p>
<p><a class="sc" id="46"></a><a class="verse-num-sc" id="verse-num-sc759"></a><a class="verse-num-pts" id="verse-num-pts753"></a><a class="ms" id="p_18Sn_909"></a>Etamādīnavaṃ ñatvā,<br>
Nissayesu mahabbhayaṃ;<br>
Anissito anupādāno,<br>
Sato bhikkhu paribbajeti.</p>
</blockquote>
<p><a class="sc" id="47"></a><a class="pts" id="pts147"></a><a class="ms" id="p_18Sn_910"></a>‘Siyā aññenapi … pe … kathañca siyā? Rūpehi, bhikkhave, <span class="var" title="āruppā (bj, pts1)" id="note411">arūpā</span> santatarāti, ayame­kānupas­sanā. Arūpehi nirodho santataroti, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="48"></a><a class="verse-num-sc" id="verse-num-sc760"></a><a class="verse-num-pts" id="verse-num-pts754"></a><a class="ms" id="p_18Sn_911"></a>“Ye ca rūpūpagā sattā,<br>
Ye ca <span class="var" title="āruppavāsino (bj, pts1)" id="note412">arūpaṭṭhāyino</span>;<br>
Nirodhaṃ appajānantā,<br>
Āgantāro punabbhavaṃ.</p>
<p><a class="sc" id="49"></a><a class="verse-num-sc" id="verse-num-sc761"></a><a class="verse-num-pts" id="verse-num-pts755"></a><a class="ms" id="p_18Sn_912"></a>Ye ca rūpe pariññāya,<br>
Arūpesu <span class="var" title="susaṇṭhitā (bj, s1-3, pts1)" id="note413">asaṇṭhitā</span>;<br>
Nirodhe ye vimuccanti,<br>
Te janā maccuhāyinoti.</p>
</blockquote>
<p><a class="sc" id="50"></a><a class="ms" id="p_18Sn_913"></a>‘Siyā aññenapi … pe … kathañca siyā? Yaṃ, bhikkhave, sadevakassa lokassa samārakassa sabrahmakassa ­sassama­ṇab­rāhma­ṇiyā pajāya sade­va­manus­sāya idaṃ saccanti upanijjhāyitaṃ tadamariyānaṃ etaṃ musāti yathābhūtaṃ sammappaññāya sudiṭṭhaṃ, ayame­kānupas­sanā. Yaṃ, bhikkhave, sadevakassa … pe … sade­va­manus­sāya idaṃ musāti upanijjhāyitaṃ, tadamariyānaṃ etaṃ saccanti yathābhūtaṃ sammappaññāya sudiṭṭhaṃ, ayaṃ dutiyā­nu­passanā. Evaṃ sammā … pe … athāparaṃ etadavoca satthā:</p>
<blockquote class="gatha">
<p><a class="sc" id="51"></a><a class="verse-num-sc" id="verse-num-sc762"></a><a class="verse-num-pts" id="verse-num-pts756"></a><a class="ms" id="p_18Sn_914"></a>“Anattani <span class="var" title="attamānī (s1-3) | attamānaṃ (pts1, mr)" id="note414">attamāniṃ</span>,<br>
Passa lokaṃ sadevakaṃ;<br>
Niviṭṭhaṃ nāmarūpasmiṃ,<br>
Idaṃ saccanti maññati.</p>
<p><a class="sc" id="52"></a><a class="verse-num-sc" id="verse-num-sc763"></a><a class="verse-num-pts" id="verse-num-pts757"></a><a class="ms" id="p_18Sn_915"></a>Yena yena hi maññanti,<br>
Tato taṃ hoti aññathā;<br>
Tañhi tassa musā hoti,<br>
Mosadhammañhi ittaraṃ.</p>
<p><a class="sc" id="53"></a><a class="verse-num-sc" id="verse-num-sc764"></a><a class="verse-num-pts" id="verse-num-pts758"></a><a class="pts" id="pts148"></a><a class="ms" id="p_18Sn_916"></a>Amosadhammaṃ nibbānaṃ,<br>
Tadariyā saccato vidū;<br>
Te ve saccābhisamayā,<br>
Nicchātā parinibbutāti.</p>
</blockquote>
<p><a class="sc" id="54"></a><a class="ms" id="p_18Sn_917"></a>‘Siyā aññenapi pariyāyena sammā dvaya­tānupas­sanā’ti, iti ce, bhikkhave,pucchitāro assu; ‘siyā’tissu vacanīyā. Kathañca siyā? Yaṃ, bhikkhave,sadevakassa lokassa samārakassa sabrahmakassa ­sassama­ṇab­rāhma­ṇiyā pajāyasade­va­manus­sāya idaṃ sukhanti upanijjhāyitaṃ, tadamariyānaṃ etaṃ dukkhantiyathābhūtaṃ sammappaññāya sudiṭṭhaṃ, ayame­kānupas­sanā. Yaṃ, bhikkhave,sadevakassa … pe … sade­va­manus­sāya idaṃ dukkhanti upanijjhāyitaṃ tadamariyānaṃetaṃ sukhanti yathābhūtaṃ sammappaññāya sudiṭṭhaṃ, ayaṃ dutiyā­nu­passanā. Evaṃsammā dvaya­tānupas­sino kho, bhikkhave, bhikkhuno appamattassa ātāpinopahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ— diṭṭhevadhamme aññā, sati vā upādisese anāgāmitāti. Idamavoca bhagavā. Idaṃ vatvānasugato athāparaṃ etadavoca satthā:</p>
<blockquote class="gatha">
<p><a class="sc" id="55"></a><a class="verse-num-sc" id="verse-num-sc765"></a><a class="verse-num-pts" id="verse-num-pts759"></a><a class="ms" id="p_18Sn_918"></a>“Rūpā saddā rasā gandhā,<br>
Phassā dhammā ca kevalā;<br>
Iṭṭhā kantā manāpā ca,<br>
Yāvatatthīti vuccati.</p>
<p><a class="sc" id="56"></a><a class="verse-num-sc" id="verse-num-sc766"></a><a class="verse-num-pts" id="verse-num-pts760"></a><a class="ms" id="p_18Sn_919"></a>Sadevakassa lokassa,<br>
Ete vo sukhasammatā;<br>
Yattha cete nirujjhanti,<br>
Taṃ nesaṃ dukkhasammataṃ.</p>
<p><a class="sc" id="57"></a><a class="verse-num-sc" id="verse-num-sc767"></a><a class="verse-num-pts" id="verse-num-pts761"></a><a class="ms" id="p_18Sn_920"></a>Sukhanti diṭṭhamariyehi,<br>
Sakkā­yas­supa­rodha­naṃ;<br>
Paccanīkamidaṃ hoti,<br>
Sabbalokena passataṃ.</p>
<p><a class="sc" id="58"></a><a class="verse-num-sc" id="verse-num-sc768"></a><a class="verse-num-pts" id="verse-num-pts762"></a><a class="pts" id="pts149"></a><a class="ms" id="p_18Sn_921"></a>Yaṃ pare sukhato āhu,<br>
Tadariyā āhu dukkhato;<br>
Yaṃ pare dukkhato āhu,<br>
Tadariyā sukhato vidū.</p>
<p><a class="sc" id="59"></a><a class="verse-num-sc" id="verse-num-sc769"></a><a class="ms" id="p_18Sn_922"></a>Passa dhammaṃ durājānaṃ,<br>
<span class="var" title="sampamūḷhettha aviddasu (bj) | sampamūḷhettha aviddasū (pts1) | sammūḷhettha aviddasu (?)" id="note416">Sam­pamūḷ­hettha­vid­dasu</span>;<br>
<a class="verse-num-pts" id="verse-num-pts763"></a>Nivutānaṃ tamo hoti,<br>
Andhakāro apassataṃ.</p>
<p><a class="sc" id="60"></a><a class="verse-num-sc" id="verse-num-sc770"></a>Satañca vivaṭaṃ hoti,<br>
Āloko passatāmiva;<br>
Santike na vijānanti,<br>
Magā dhammassa kovidā.</p>
<p><a class="sc" id="61"></a><a class="verse-num-sc" id="verse-num-sc771"></a><a class="verse-num-pts" id="verse-num-pts764"></a><a class="ms" id="p_18Sn_924"></a>Bhava­rāga­pare­tehi,<br>
Bhava­so­tā­nusā­ri­bhi;<br>
Māra­dheyyā­nu­pan­nehi,<br>
Nāyaṃ dhammo susambudho.</p>
<p><a class="sc" id="62"></a><a class="verse-num-sc" id="verse-num-sc772"></a><a class="verse-num-pts" id="verse-num-pts765"></a><a class="ms" id="p_18Sn_925"></a>Ko nu aññatra mariyehi,<br>
Padaṃ sambud­dhuma­rahati;<br>
Yaṃ padaṃ sammadaññāya,<br>
Parinibbanti anāsavā”ti.</p>
</blockquote>
<p><a class="sc" id="63"></a><a class="ms" id="p_18Sn_926"></a>Idamavoca bhagavā. Attamanā te bhikkhū bhagavato bhāsitaṃ abhinandunti. <span class="var" title="imasmiṃ kho (bj, pts1)" id="note417">Imasmiñca</span> pana vey­yāka­ra­ṇas­miṃ bhaññamāne saṭṭhimattānaṃ bhikkhūnaṃ anupādāya āsavehi cittāni vimucciṃsūti.</p>
<p class="endsection">Dvaya­tānu­passa­nā­suttaṃ dvādasamaṃ.</p>
<blockquote class="uddanagatha">
<p><a class="sc" id="64"></a><a class="pts" id="pts150"></a><a class="ms" id="p_18Sn_929"></a>Saccaṃ upadhi avijjā ca,<br>
saṅkhāre viñ­ñā­ṇa­pañca­maṃ;<br>
Phassavedaniyā taṇhā,<br>
upā­dā­nāram­bha­āhārā;<br>
Iñjitaṃ calitaṃ rūpaṃ,<br>
saccaṃ dukkhena soḷasāti.</p>
</blockquote>
<p class="endsutta">Mahāvaggo tatiyo.</p>
<blockquote class="uddanagatha">
<p><a class="sc" id="65"></a><a class="ms" id="p_18Sn_932"></a>Pabbajjā ca padhānañca,<br>
subhāsitañca sundari;<br>
Māghasuttaṃ sabhiyo ca,<br>
selo sallañca vuccati.</p>
<p><a class="sc" id="66"></a><a class="ms" id="p_18Sn_933"></a>Vāseṭṭho cāpi kokāli,<br>
Nālako dvaya­tānupas­sanā;<br>
Dvādasetāni suttāni,<br>
Mahāvaggoti vuccatīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mahāvagga</span><span class="hidden">Dvaya­tānu­passa­nā­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
