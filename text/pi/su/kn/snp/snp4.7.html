<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.7">
<article>
<div class="hgroup">
<p class="division">Sutta Nipāta 4.7</p>
<h1>­Tissa­met­tey­yasutta</h1>
</div>
<blockquote class="gatha">
<p><span class="cross" title="^mnd7#2 [­Tissa­met­teyya­sutta­niddesa]" id="note447">*</span><a class="sc" id="821"></a><a id="p_18Sn_988" class="ms"></a>“Methuna­manu­yuttassa,<br>
<span class="speaker">(iccāyasmā tisso metteyyo):</span><br>
Vighātaṃ brūhi mārisa;<br>
Sutvāna tava sāsanaṃ,<br>
Viveke sikkhissāmase”.</p>
<p><a class="sc" id="822"></a><a id="p_18Sn_989" class="ms"></a>“Methuna­manu­yuttassa,<a class="brnum" id="br2"></a><br>
<span class="speaker">(metteyyāti bhagavā):</span><br>
Mussate vāpi sāsanaṃ;<br>
Micchā ca paṭipajjati,<br>
Etaṃ tasmiṃ anāriyaṃ.</p>
<p><a class="sc" id="823"></a><a id="p_18Sn_990" class="ms"></a>Eko pubbe caritvāna,<a class="brnum" id="br3"></a><br>
methunaṃ yo nisevati;<br>
Yānaṃ bhantaṃva taṃ loke,<br>
hīnamāhu puthujjanaṃ.</p>
<p><a class="sc" id="824"></a><a id="p_18Sn_991" class="ms"></a>Yaso kitti ca yā pubbe,<a class="brnum" id="br4"></a><br>
hāyate vāpi tassa sā;<br>
Etampi disvā sikkhetha,<br>
methunaṃ vippahātave.</p>
<p><span class="cross" title="^pe1#35 [Ariya­saccap­pakāsa­na­paṭha­ma­bhūmi]" id="note448">*</span><a class="sc" id="825"></a><a id="p_18Sn_992" class="ms"></a>Saṅkappehi pareto so,<a class="brnum" id="br5"></a><br>
kapaṇo viya jhāyati;<br>
Sutvā paresaṃ nigghosaṃ,<br>
maṅku hoti tathāvidho.</p>
<p><a class="sc" id="826"></a><a id="p_18Sn_993" class="ms"></a>Atha satthāni kurute,<a class="brnum" id="br6"></a><br>
paravādehi codito;<br>
Esa khvassa mahāgedho,<br>
mosavajjaṃ pagāhati.</p>
<p><a class="sc" id="827"></a><a id="p_18Sn_994" class="ms"></a>Paṇḍitoti samaññāto,<a class="brnum" id="br7"></a><br>
ekacariyaṃ adhiṭṭhito;<br>
<span class="var" title="sa cāpi (^mnd7#52 [­Tissa­met­teyya­sutta­niddesa])" id="note449">Athāpi</span> methune yutto,<br>
mandova parikissati.</p>
<p><a class="sc" id="828"></a><a class="pts" id="pts161"></a><a id="p_18Sn_995" class="ms"></a>Etamādīnavaṃ ñatvā,<a class="brnum" id="br8"></a><br>
Muni pubbāpare idha;<br>
Ekacariyaṃ daḷhaṃ kayirā,<br>
Na nisevetha methunaṃ.</p>
<p><a class="sc" id="829"></a><a id="p_18Sn_996" class="ms"></a>Vivekaññeva sikkhetha,<a class="brnum" id="br9"></a><br>
etaṃ ariyā­na­muttamaṃ;<br>
Na tena seṭṭho maññetha,<br>
sa ve nibbānasantike.</p>
<p><a class="sc" id="830"></a><a id="p_18Sn_997" class="ms"></a>Rittassa munino carato,<a class="brnum" id="br10"></a><br>
Kāmesu anapekkhino;<br>
Oghatiṇṇassa pihayanti,<br>
Kāmesu <span class="var" title="gathitā (bj)" id="note450">gadhitā</span> pajā”ti.</p>
</blockquote>
<p class="endsection">­Tissa­met­teyya­suttaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">­Tissa­met­tey­yasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
