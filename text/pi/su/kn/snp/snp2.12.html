<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp2.12">
<article>
<div class="hgroup"><p class="division">Sutta Nipāta 2.12</p>
<h1>Nigrodhakappa (vaṅgīsa) sutta</h1></div>
<p><a id="p_18Sn_401" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā āḷaviyaṃ viharati aggāḷave cetiye. Tena kho pana samayena āyasmato vaṅgīsassa upajjhāyo nigrodhakappo nāma thero aggāḷave cetiye aciraparinibbuto hoti. Atha kho āyasmato vaṅgīsassa rahogatassa paṭisallīnassa evaṃ cetaso parivitakko udapādi–  parinibbuto nu kho me upajjhāyo udāhu no parinibbutoti? Atha kho āyasmā vaṅgīso sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā vaṅgīso bhagavantaṃ etadavoca–  idha mayhaṃ, bhante, rahogatassa paṭisallīnassa evaṃ cetaso parivitakko udapādi–  parinibbuto nu kho me upajjhāyo, udāhu no parinibbutoti. Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi: </p><blockquote class="gatha"><p><a class="sc" id="157"></a><a id="p_18Sn_402" class="ms"></a>
“Pucchāmi satthāramanomapaññaṃ,<br> Diṭṭheva dhamme yo vicikicchānaṃ chettā;<br>
Aggāḷave kālamakāsi bhikkhu,<br>
Ñāto yasassī abhinibbutatto. 
</p><p><a class="sc" id="158"></a><a class="brnum" id="br2"></a><a id="p_18Sn_403" class="ms"></a>
Nigrodhakappo iti tassa nāmaṃ,<br> Tayā kataṃ bhagavā brāhmaṇassa;<br>
So taṃ namassaṃ acari mutyapekkho,<br>
Āraddhaviriyo daḷhadhammadassī. 
</p><p><a class="sc" id="159"></a><a class="brnum" id="br3"></a><a id="p_18Sn_404" class="ms"></a>
Taṃ sāvakaṃ sakya mayampi sabbe,<br> Aññātumicchāma samantacakkhu;<br>
Samavaṭṭhitā no savanāya sotā,<br>
Tuvaṃ no satthā tvamanuttarosi. 
</p><p><a class="sc" id="160"></a><a class="brnum" id="br4"></a><a id="p_18Sn_405" class="ms"></a>
Chindeva no vicikicchaṃ brūhi metaṃ,<br> Parinibbutaṃ vedaya bhūripañña;<br>
Majjheva no bhāsa samantacakkhu,<br>
Sakkova devāna sahassanetto. 
</p><p><a class="sc" id="161"></a><a class="brnum" id="br5"></a><a id="p_18Sn_406" class="ms"></a>
Ye keci ganthā idha mohamaggā,<br> Aññāṇapakkhā vicikicchaṭhānā;<br>
Tathāgataṃ patvā na te bhavanti,<br>
Cakkhuñhi etaṃ paramaṃ narānaṃ. 
</p><p><a class="sc" id="162"></a><a class="brnum" id="br6"></a><a id="p_18Sn_407" class="ms"></a>
No ce hi jātu puriso kilese,<br> Vāto yathā abbhaghanaṃ vihāne;<br>
Tamovassa nivuto sabbaloko,<br>
Na jotimantopi narā tapeyyuṃ. 
</p><p><a class="sc" id="163"></a><a class="brnum" id="br7"></a><a id="p_18Sn_408" class="ms"></a>
Dhīrā ca pajjotakarā bhavanti,<br> Taṃ taṃ ahaṃ vīra tatheva maññe;<br>
Vipassinaṃ jānamupāgamumhā,<br>
Parisāsu no āvikarohi kappaṃ. 
</p><p><a class="sc" id="164"></a><a class="brnum" id="br8"></a><a id="p_18Sn_409" class="ms"></a>
Khippaṃ giraṃ eraya vaggu vagguṃ,<br> Haṃsova paggayha saṇikaṃ nikūja;<br>
Bindussarena suvikappitena,<br>
Sabbeva te ujjugatā suṇoma. 
</p><p><a class="sc" id="165"></a><a class="brnum" id="br9"></a><a id="p_18Sn_410" class="ms"></a>
Pahīnajātimaraṇaṃ asesaṃ,<br> Niggayha dhonaṃ vadessāmi dhammaṃ;<br>
Na kāmakāro hi puthujjanānaṃ,<br>
Saṅkheyyakāro ca tathāgatānaṃ. 
</p><p><a class="sc" id="166"></a><a class="brnum" id="br10"></a><a id="p_18Sn_411" class="ms"></a>
Sampannaveyyākaraṇaṃ tavedaṃ,<br> Samujjupaññassa samuggahītaṃ;<br>
Ayamañjalī pacchimo suppaṇāmito,<br>
Mā mohayī jānamanomapañña. 
</p><p><a class="sc" id="167"></a><a class="brnum" id="br11"></a><a id="p_18Sn_412" class="ms"></a>
Parovaraṃ ariyadhammaṃ viditvā,<br> Mā mohayī jānamanomavīra;<br>
Vāriṃ yathā ghammani ghammatatto,<br>
Vācābhikaṅkhāmi sutaṃ pavassa. 
</p><p><a class="sc" id="168"></a><a class="brnum" id="br12"></a><a id="p_18Sn_413" class="ms"></a>
Yadatthikaṃ brahmacariyaṃ acarī,<br> Kappāyano kaccissa taṃ amoghaṃ;<br>
Nibbāyi so ādu saupādiseso,<br>
Yathā vimutto ahu taṃ suṇoma”. 
</p>
<span class="speaker">(iti bhagavā):</span><p><a class="sc" id="169"></a><a class="brnum" id="br13"></a><a id="p_18Sn_414" class="ms"></a> “Acchecchi taṇhaṃ idha nāmarūpe,<br> Kaṇhassa sotaṃ dīgharattānusayitaṃ;<br>
Atāri jātiṃ maraṇaṃ asesaṃ”,<br>
Iccabravī bhagavā pañcaseṭṭho. 
</p><p><a class="sc" id="170"></a><a class="brnum" id="br14"></a><a id="p_18Sn_415" class="ms"></a>
“Esa sutvā pasīdāmi,<br> Vaco te isisattama;<br>
Amoghaṃ kira me puṭṭhaṃ,<br>
Na maṃ vañcesi brāhmaṇo. 
</p><p><a class="sc" id="171"></a><a class="brnum" id="br15"></a><a id="p_18Sn_416" class="ms"></a>
Yathāvādī tathākārī,<br> Ahu buddhassa sāvako;<br>
Acchidā maccuno jālaṃ,<br>
Tataṃ māyāvino daḷhaṃ. 
</p><p><a class="sc" id="172"></a><a class="brnum" id="br16"></a><a id="p_18Sn_417" class="ms"></a>
Addasā bhagavā ādiṃ,<br> Upādānassa kappiyo;<br>
Accagā vata kappāyano,<br>
Maccudheyyaṃ suduttaran”ti. 
</p>
</blockquote>
<p class="endsection">Nigrodhakappasuttaṃ dvādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Cūḷavagga</span>
<span class="hidden">
Nigrodhakappa (vaṅgīsa) sutta</span>
</div>
</section>
<a class="previous" href="/pi/snp2.11">◀ Sutta Nipāta  2.11</a><a class="top" href="#"> ▲ TOP </a><a class="next" href="/pi/snp2.13">Sutta Nipāta  2.13 ▶</a></div>
</body>
</html>