<!DOCTYPE html>
<html>
<head><meta charset="utf8"><meta name="description" content="Pali text from the Mahāsaṅgīti Tipiṭaka Buddhavasse 2500"><title></title></head><body>
<div id="text" lang="pi">
<section class="sutta" id="snp1.10"><article>
<div class="hgroup"><p class="division">Sutta Nipāta 1.10</p>
<h1>Āḷavakasutta</h1></div><p><span class="cross" title="^sn10.12#1 [12. Āḷavakasutta]" id="note109">^</span><a id="p_18Sn_207" class="ms"></a><span class="evam">Evaṃ me sutaṃ—​</span>   ekaṃ samayaṃ bhagavā āḷaviyaṃ viharati āḷavakassa yakkhassa bhavane. Athakho āḷavako yakkho yena bhagavā tenupasaṅkami; upasaṅkamitvā bhagavantaṃetadavoca: “nikkhama, samaṇā”ti. “Sādhāvuso”ti bhagavā nikkhami. “Pavisa,samaṇā”ti. “Sādhāvuso”ti bhagavā pāvisi.</p>
<p><a id="p_18Sn_208" class="ms"></a>Dutiyampi kho … pe … tatiyampi kho āḷavako yakkho bhagavantaṃ etadavoca:“nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti.“Sādhāvuso”ti bhagavā pāvisi.</p>
<p><a class="pts1" id="pts32"></a><a id="p_18Sn_209" class="ms"></a>Catutthampi kho āḷavako yakkho bhagavantaṃ etadavoca: “nikkhama, samaṇā”ti. “Nakhvāhaṃ taṃ, āvuso, nikkhamissāmi. Yaṃ te karaṇīyaṃ, taṃ karohī”ti.</p>
<p><a id="p_18Sn_210" class="ms"></a>“Pañhaṃ taṃ, samaṇa, pucchissāmi. Sace me na byākarissasi, cittaṃ vā tekhipissāmi, hadayaṃ vā te phālessāmi, pādesu vā gahetvā pāragaṅgāyakhipissāmī”ti.</p>
<p><a id="p_18Sn_211" class="ms"></a>“Na khvāhaṃ taṃ, āvuso, passāmi sadevake loke samārake sabrahmake­sassama­ṇab­rāhma­ṇiyā pajāya sade­va­manus­sāya yo me cittaṃ vā khipeyya hadayaṃ vāphāleyya pādesu vā gahetvā pāragaṅgāya khipeyya. Api ca tvaṃ, āvuso, pucchayadākaṅkhasī”ti. Atha kho āḷavako yakkho bhagavantaṃ gāthāya ajjhabhāsi: </p>
<blockquote class="gatha">
<p><span class="cross" title="^sn10.12#1 [12. Āḷavakasutta]" id="note110">^</span><a class="sc" id="sc183"></a><a id="p_18Sn_212" class="ms"></a>“Kiṃ sūdha vittaṃ purisassa seṭṭhaṃ,<br>
Kiṃ <span class="var" title="kiṃ sū (bj)" id="note111">su</span> suciṇṇaṃ sukhamāvahāti;<br>
Kiṃ su have sādutaraṃ rasānaṃ,<br>
Kathaṃjīviṃ jīvitamāhu seṭṭhaṃ”.</p>
<p><a class="sc" id="sc184"></a><a id="p_18Sn_213" class="ms"></a>“Saddhīdha vittaṃ purisassa seṭṭhaṃ,<a class="brnum" id="br2"></a><br>
Dhammo suciṇṇo sukhamāvahāti;<br>
Saccaṃ have sādutaraṃ rasānaṃ,<br>
Paññājīviṃ jīvitamāhu seṭṭhaṃ”.</p>
<p><a class="sc" id="sc185"></a><a id="p_18Sn_214" class="ms"></a>“Kathaṃ su tarati oghaṃ,<a class="brnum" id="br3"></a><br>
kathaṃ su tarati aṇṇavaṃ;<br>
Kathaṃ su dukkhamacceti,<br>
kathaṃ su parisujjhati”.</p>
<p><span class="cross" title="^sn10.12#1 [12. Āḷavakasutta] | ^mi3.1.10#1 [Sam­pak­khan­dana­lak­kha­ṇa­saddhā­pañha]" id="note112">^</span><a class="sc" id="sc186"></a><a class="pts1" id="pts33"></a><a id="p_18Sn_215" class="ms"></a>“Saddhāya tarati oghaṃ,<a class="brnum" id="br4"></a><br>
appamādena aṇṇavaṃ;<br>
<span class="var" title="viriyena (bj, s1-3, km, pts1)" id="note113">Vīriyena</span> dukkhamacceti,<br>
paññāya parisujjhati”.</p>
<p><a class="sc" id="sc187"></a><a id="p_18Sn_216" class="ms"></a>“Kathaṃ su labhate paññaṃ,<a class="brnum" id="br5"></a><br>
kathaṃ su vindate dhanaṃ;<br>
Kathaṃ su kittiṃ pappoti,<br>
kathaṃ mittāni ganthati;<br>
Asmā lokā paraṃ lokaṃ,<br>
kathaṃ pecca na socati”.</p>
<p><a class="sc" id="sc188"></a><a id="p_18Sn_217" class="ms"></a>“Saddahāno arahataṃ,<a class="brnum" id="br6"></a><br>
dhammaṃ nibbānapattiyā;<br>
<span class="var" title="sussūsā (bj, pts1)" id="note114">Sussūsaṃ</span> labhate paññaṃ,<br>
appamatto vicakkhaṇo.</p>
<p><a class="sc" id="sc189"></a><a id="p_18Sn_218" class="ms"></a>Patirūpakārī dhuravā,<a class="brnum" id="br7"></a><br>
uṭṭhātā vindate dhanaṃ;<br>
Saccena kittiṃ pappoti,<br>
dadaṃ mittāni ganthati.</p>
<p><a class="sc" id="sc190"></a><a id="p_18Sn_219" class="ms"></a>Yassete caturo dhammā,<a class="brnum" id="br8"></a><br>
saddhassa gharamesino;<br>
Saccaṃ <span class="var" title="damo (?)" id="note115">dhammo</span> dhiti cāgo,<br>
sa ve pecca na socati.</p>
<p><a class="sc" id="sc191"></a><a id="p_18Sn_220" class="ms"></a>Iṅgha aññepi pucchassu,<a class="brnum" id="br9"></a><br>
puthū samaṇabrāhmaṇe;<br>
Yadi saccā damā cāgā,<br>
khantyā bhiyyodha vijjati”.</p>
<p><a class="sc" id="sc192"></a><a id="p_18Sn_221" class="ms"></a>“Kathaṃ nu dāni puccheyyaṃ,<a class="brnum" id="br10"></a><br>
Puthū samaṇabrāhmaṇe;<br>
<span class="var" title="sohaṃ (bj, pts1)" id="note116">Yohaṃ</span> ajja pajānāmi,<br>
Yo attho samparāyiko.</p>
<p><a class="sc" id="sc193"></a><a id="p_18Sn_222" class="ms"></a>Atthāya vata me buddho,<a class="brnum" id="br11"></a><br>
­Vāsāyā­ḷavi­māgamā;<br>
<span class="var" title="sohaṃ (bj, pts1)" id="note117">Yohaṃ</span> ajja pajānāmi,<br>
Yattha dinnaṃ mahapphalaṃ.</p>
<p><span class="cross" title="^sn10.12#1 [12. Āḷavakasutta]" id="note118">^</span><a class="sc" id="sc194"></a><a id="p_18Sn_223" class="ms"></a>So ahaṃ vicarissāmi,<a class="brnum" id="br12"></a><br>
Gāmā gāmaṃ purā puraṃ;<br>
Namassamāno sambuddhaṃ,<br>
Dhammassa ca sudhammatan”ti.</p></blockquote><p class="endsection">Āḷavakasuttaṃ dasamaṃ.</p></article>
<div id="metaarea"><p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p><span class="hidden">Uragavagga</span><span class="hidden">Āḷavakasutta</span></div></section><a class="previous" href="/pi/snp1.9">◀ Sutta Nipāta  1.9</a><a class="top" href="#"> ▲ TOP </a><a class="next" href="/pi/snp1.11">Sutta Nipāta  1.11 ▶</a></div></body></html>