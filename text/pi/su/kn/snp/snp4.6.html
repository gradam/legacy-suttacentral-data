<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp4.6">
<article>
<div class="hgroup"><p class="division">Sutta Nipāta 4.6</p>
<h1>Jarāsutta</h1></div>
<blockquote class="gatha"><p><a class="sc" id="1127"></a><a id="p_18Sn_977" class="ms"></a> Appaṃ vata jīvitaṃ idaṃ,<br> Oraṃ vassasatāpi miyyati;<br>
Yo cepi aticca jīvati,<br>
Atha kho so jarasāpi miyyati. 
</p><p><a class="sc" id="1128"></a><a class="brnum" id="br2"></a><a id="p_18Sn_978" class="ms"></a>
Socanti janā mamāyite,<br> Na hi santi niccā pariggahā;<br>
Vinābhāvasantamevidaṃ,<br>
Iti disvā nāgāramāvase. 
</p><p><a class="sc" id="1129"></a><a class="brnum" id="br3"></a><a id="p_18Sn_979" class="ms"></a>
Maraṇenapi taṃ pahīyati,<br> Yaṃ puriso mamidanti maññati;<br>
Etampi viditvā paṇḍito,<br>
Na mamattāya nametha māmako. 
</p><p><a class="sc" id="1130"></a><a class="brnum" id="br4"></a><a id="p_18Sn_980" class="ms"></a>
Supinena yathāpi saṅgataṃ,<br> Paṭibuddho puriso na passati;<br>
Evampi piyāyitaṃ janaṃ,<br>
Petaṃ kālaṅkataṃ na passati. 
</p><p><a class="sc" id="1131"></a><a class="brnum" id="br5"></a><a id="p_18Sn_981" class="ms"></a>
Diṭṭhāpi sutāpi te janā,<br> Yesaṃ nāmamidaṃ pavuccati;<br>
Nāmaṃyevāvasissati,<br>
Akkheyyaṃ petassa jantuno. 
</p><p><a class="sc" id="1132"></a><a class="brnum" id="br6"></a><a id="p_18Sn_982" class="ms"></a>
Sokapparidevamaccharaṃ,<br> Na jahanti giddhā mamāyite;<br>
Tasmā munayo pariggahaṃ,<br>
Hitvā acariṃsu khemadassino. 
</p><p><a class="sc" id="1133"></a><a class="brnum" id="br7"></a><a id="p_18Sn_983" class="ms"></a>
Patilīnacarassa bhikkhuno,<br> Bhajamānassa vivittamāsanaṃ;<br>
Sāmaggiyamāhu tassa taṃ,<br>
Yo attānaṃ bhavane na dassaye. 
</p><p><a class="sc" id="1134"></a><a class="brnum" id="br8"></a><a id="p_18Sn_984" class="ms"></a>
Sabbattha munī anissito,<br> Na piyaṃ kubbati nopi appiyaṃ;<br>
Tasmiṃ paridevamaccharaṃ,<br>
Paṇṇe vāri yathā na limpati. 
</p><p><a class="sc" id="1135"></a><a class="brnum" id="br9"></a><a id="p_18Sn_985" class="ms"></a>
Udabindu yathāpi pokkhare,<br> Padume vāri yathā na limpati;<br>
Evaṃ muni nopalimpati,<br>
Yadidaṃ diṭṭhasutaṃ mutesu vā. 
</p><p><a class="sc" id="1136"></a><a class="brnum" id="br10"></a><a id="p_18Sn_986" class="ms"></a>
Dhono na hi tena maññati,<br> Yadidaṃ diṭṭhasutaṃ mutesu vā;<br>
Nāññena visuddhimicchati,<br>
Na hi so rajjati no virajjatīti. 
</p>
</blockquote>
<p class="endsection">Jarāsuttaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Aṭṭhakavagga</span>
<span class="hidden">
Jarāsutta</span>
</div>
</section>
<a class="previous" href="/pi/snp4.5">◀ Sutta Nipāta  4.5</a><a class="top" href="#"> ▲ TOP </a><a class="next" href="/pi/snp4.7">Sutta Nipāta  4.7 ▶</a></div>
</body>
</html>