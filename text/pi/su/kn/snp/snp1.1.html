<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp1.1">
<article>
<div class="hgroup">
<p class="division">Sutta Nipāta 1.1</p>
<h1>Uragasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc1"></a><a class="verse-num-pts" id="verse-num-pts1"></a><a class="pts" id="pts1"></a><a class="ms" id="p_18Sn_2"></a><span class="var" title="yo ve (s1-3)" id="note1">Yo</span> uppatitaṃ vineti kodhaṃ,<br>
Visaṭaṃ sappavisaṃva <span class="var" title="osathehi (s1-3) | osadhebhi (mr)" id="note2">osadhehi</span>;<br>
So bhikkhu jahāti orapāraṃ,<br>
Urago <span class="var" title="jiṇṇamiva tacaṃ (bj, s1-3, km, pts1) | jiṇṇamivā tacaṃ (?)" id="note3">jiṇṇa­mi­vatta­caṃ</span> purāṇaṃ.</p>
<p><a class="sc" id="2"></a><a class="verse-num-sc" id="verse-num-sc2"></a><a class="verse-num-pts" id="verse-num-pts2"></a><a class="ms" id="p_18Sn_3"></a>Yo rāgamudacchidā asesaṃ,<br>
Bhisapupphaṃva <span class="var" title="sareruhaṃ (mr)" id="note4">saroruhaṃ</span> vigayha;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="3"></a><a class="verse-num-sc" id="verse-num-sc3"></a><a class="verse-num-pts" id="verse-num-pts3"></a><a class="ms" id="p_18Sn_4"></a>Yo taṇha­mu­dacchidā asesaṃ,<br>
Saritaṃ sīghasaraṃ visosayitvā;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="4"></a><a class="verse-num-sc" id="verse-num-sc4"></a><a class="verse-num-pts" id="verse-num-pts4"></a><a class="ms" id="p_18Sn_5"></a>Yo mānamudabbadhī asesaṃ,<br>
Naḷasetuṃva sudubbalaṃ mahogho;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="5"></a><a class="verse-num-sc" id="verse-num-sc5"></a><a class="verse-num-pts" id="verse-num-pts5"></a><a class="ms" id="p_18Sn_6"></a>Yo nājjhagamā bhavesu sāraṃ,<br>
Vicinaṃ <span class="var" title="pupphamiva (bahūsu)" id="note5">pupphamivā</span> udumbaresu;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="6"></a><a class="verse-num-sc" id="verse-num-sc6"></a><a class="verse-num-pts" id="verse-num-pts6"></a><a class="ms" id="p_18Sn_7"></a>Yassantarato na santi kopā,<br>
<span class="var" title="itib­bhavā­bhava­tañca (mr)" id="note6">Iti­bhavā­bhava­tañca</span> vītivatto;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="7"></a><a class="verse-num-sc" id="verse-num-sc7"></a><a class="verse-num-pts" id="verse-num-pts7"></a><a class="pts" id="pts2"></a><a class="ms" id="p_18Sn_8"></a>Yassa vitakkā vidhūpitā,<br>
Ajjhattaṃ suvikappitā asesā;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="8"></a><a class="verse-num-sc" id="verse-num-sc8"></a><a class="verse-num-pts" id="verse-num-pts8"></a><a class="ms" id="p_18Sn_9"></a>Yo nāccasārī na paccasārī,<br>
Sabbaṃ accagamā imaṃ papañcaṃ;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="9"></a><a class="verse-num-sc" id="verse-num-sc9"></a><a class="verse-num-pts" id="verse-num-pts9"></a><a class="ms" id="p_18Sn_10"></a>Yo nāccasārī na paccasārī,<br>
Sabbaṃ vitathamidanti <span class="var" title="ñatvā (s1-3, pts1, mr)" id="note7">ñatva</span> loke;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="10"></a><a class="verse-num-sc" id="verse-num-sc10"></a><a class="verse-num-pts" id="verse-num-pts10"></a><a class="ms" id="p_18Sn_11"></a>Yo nāccasārī na paccasārī,<br>
Sabbaṃ vitathamidanti vītalobho;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="11"></a><a class="verse-num-sc" id="verse-num-sc11"></a><a class="verse-num-pts" id="verse-num-pts11"></a><a class="ms" id="p_18Sn_12"></a>Yo nāccasārī na paccasārī,<br>
Sabbaṃ vitathamidanti vītarāgo;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="12"></a><a class="verse-num-sc" id="verse-num-sc12"></a><a class="verse-num-pts" id="verse-num-pts12"></a><a class="ms" id="p_18Sn_13"></a>Yo nāccasārī na paccasārī,<br>
Sabbaṃ vitathamidanti vītadoso;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="13"></a><a class="verse-num-sc" id="verse-num-sc13"></a><a class="verse-num-pts" id="verse-num-pts13"></a><a class="ms" id="p_18Sn_14"></a>Yo nāccasārī na paccasārī,<br>
Sabbaṃ vitathamidanti vītamoho;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="14"></a><a class="verse-num-sc" id="verse-num-sc14"></a><a class="verse-num-pts" id="verse-num-pts14"></a><a class="ms" id="p_18Sn_15"></a>Yassānusayā na santi keci,<br>
Mūlā ca akusalā samūhatāse;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="15"></a><a class="verse-num-sc" id="verse-num-sc15"></a><a class="verse-num-pts" id="verse-num-pts15"></a><a class="ms" id="p_18Sn_16"></a>Yassa darathajā na santi keci,<br>
Oraṃ āgamanāya paccayāse;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="16"></a><a class="verse-num-sc" id="verse-num-sc16"></a><a class="verse-num-pts" id="verse-num-pts16"></a><a class="ms" id="p_18Sn_17"></a>Yassa vanathajā na santi keci,<br>
Vinibandhāya bhavāya hetukappā;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇaṃ.</p>
<p><a class="sc" id="17"></a><a class="verse-num-sc" id="verse-num-sc17"></a><a class="verse-num-pts" id="verse-num-pts17"></a><a class="pts" id="pts3"></a><a class="ms" id="p_18Sn_18"></a>Yo nīvaraṇe pahāya pañca,<br>
Anigho tiṇṇa­kathaṅ­katho visallo;<br>
So bhikkhu jahāti orapāraṃ,<br>
Urago jiṇṇa­mi­vatta­caṃ purāṇanti.</p>
</blockquote>
<p class="endsection">Uragasuttaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Uragavagga</span><span class="hidden">Uragasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
