<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.16">
<article>
<div class="hgroup">
<p class="division"><span class="var" title="sārī­putta­suttaṃ (s3)" id="note529">Sutta Nipāta 4.16</span></p>
<h1>Sāriputtasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc962"></a><a class="verse-num-pts" id="verse-num-pts955"></a><a id="p_18Sn_1138" class="ms"></a><span class="cross" title="^mnd16#2 [Sāri­putta­sutta­niddesa]" id="note530">*</span>“Na me diṭṭho ito pubbe,<br>
<span class="speaker">(iccāyasmā sāriputto):</span><br>
Na suto uda kassaci;<br>
Evaṃ vagguvado satthā,<br>
Tusitā gaṇimāgato.</p>
<p><a class="sc" id="2"></a><a class="verse-num-sc" id="verse-num-sc963"></a><a class="verse-num-pts" id="verse-num-pts956"></a><a id="p_18Sn_1139" class="ms"></a>Sadevakassa lokassa,<a class="brnum" id="br2"></a><br>
yathā dissati cakkhumā;<br>
Sabbaṃ tamaṃ vinodetvā,<br>
ekova ratimajjhagā.</p>
<p><a class="sc" id="3"></a><a class="verse-num-sc" id="verse-num-sc964"></a><a class="verse-num-pts" id="verse-num-pts957"></a><a class="pts" id="pts186"></a><a id="p_18Sn_1140" class="ms"></a>Taṃ buddhaṃ asitaṃ tādiṃ,<a class="brnum" id="br3"></a><br>
akuhaṃ gaṇimāgataṃ;<br>
Bahūnamidha baddhānaṃ,<br>
atthi pañhena āgamaṃ.</p>
<p><a class="sc" id="4"></a><a class="verse-num-sc" id="verse-num-sc965"></a><a class="verse-num-pts" id="verse-num-pts958"></a><a id="p_18Sn_1141" class="ms"></a>Bhikkhuno vijigucchato,<a class="brnum" id="br4"></a><br>
bhajato rittamāsanaṃ;<br>
Rukkhamūlaṃ susānaṃ vā,<br>
pabbatānaṃ guhāsu vā.</p>
<p><a class="sc" id="5"></a><a class="verse-num-sc" id="verse-num-sc966"></a><a class="verse-num-pts" id="verse-num-pts959"></a><a id="p_18Sn_1142" class="ms"></a>Uccāvacesu sayanesu,<a class="brnum" id="br5"></a><br>
kīvanto tattha bheravā;<br>
Yehi bhikkhu na vedheyya,<br>
nigghose sayanāsane.</p>
<p><a class="sc" id="6"></a><a class="verse-num-sc" id="verse-num-sc967"></a><a class="verse-num-pts" id="verse-num-pts960"></a><a id="p_18Sn_1143" class="ms"></a>Katī parissayā loke,<a class="brnum" id="br6"></a><br>
gacchato agataṃ disaṃ;<br>
Ye bhikkhu abhisambhave,<br>
pantamhi sayanāsane.</p>
<p><a class="sc" id="7"></a><a class="verse-num-sc" id="verse-num-sc968"></a><a class="verse-num-pts" id="verse-num-pts961"></a><a id="p_18Sn_1144" class="ms"></a>Kyāssa byappathayo assu,<a class="brnum" id="br7"></a><br>
kyāssassu idha gocarā;<br>
Kāni sīlabbatānāssu,<br>
pahitattassa bhikkhuno.</p>
<p><a class="sc" id="8"></a><a class="verse-num-sc" id="verse-num-sc969"></a><a class="verse-num-pts" id="verse-num-pts962"></a><a id="p_18Sn_1145" class="ms"></a>Kaṃ so sikkhaṃ samādāya,<a class="brnum" id="br8"></a><br>
ekodi nipako sato;<br>
Kammāro rajatasseva,<br>
niddhame malamattano”.</p>
<p><a class="sc" id="9"></a><a class="verse-num-sc" id="verse-num-sc970"></a><a class="verse-num-pts" id="verse-num-pts963"></a><a id="p_18Sn_1146" class="ms"></a>“Vijiguccha­mānassa yadidaṃ phāsu,<a class="brnum" id="br9"></a><br>
<span class="speaker">(sāriputtāti bhagavā):</span><br>
Rittāsanaṃ sayanaṃ sevato ce;<br>
Sam­bodhi­kāmassa yathānudhammaṃ,<br>
Taṃ te pavakkhāmi yathā pajānaṃ.</p>
<p><a class="sc" id="10"></a><a class="verse-num-sc" id="verse-num-sc971"></a><a class="verse-num-pts" id="verse-num-pts964"></a><a id="p_18Sn_1147" class="ms"></a>Pañcannaṃ dhīro bhayānaṃ na bhāye,<a class="brnum" id="br10"></a><br>
Bhikkhu sato sapariyan­ta­cārī;<br>
Ḍaṃ­sādhipā­tā­naṃ sarīsapānaṃ,<br>
­Manus­sa­phassā­naṃ catuppadānaṃ.</p>
<p><a class="sc" id="11"></a><a class="verse-num-sc" id="verse-num-sc972"></a><a class="verse-num-pts" id="verse-num-pts965"></a><a class="pts" id="pts187"></a><a id="p_18Sn_1148" class="ms"></a>Para­dham­mikā­nampi na santaseyya,<a class="brnum" id="br11"></a><br>
Disvāpi tesaṃ bahubheravāni;<br>
Athāparāni abhisam­bhaveyya,<br>
Parissayāni kusalānuesī.</p>
<p><a class="sc" id="12"></a><a class="verse-num-sc" id="verse-num-sc973"></a><a class="verse-num-pts" id="verse-num-pts966"></a><a id="p_18Sn_1149" class="ms"></a>Ātaṅkaphassena khudāya phuṭṭho,<a class="brnum" id="br12"></a><br>
Sītaṃ <span class="var" title="accuṇhaṃ (si, s1-3, pts1) | atuṇhaṃ (c1)" id="note531">athuṇhaṃ</span> adhivāsayeyya;<br>
So tehi phuṭṭho bahudhā anoko,<br>
Viriyaṃ parakkam­ma­daḷhaṃ kareyya.</p>
<p><a class="sc" id="13"></a><a class="verse-num-sc" id="verse-num-sc974"></a><a class="verse-num-pts" id="verse-num-pts967"></a><a id="p_18Sn_1150" class="ms"></a>Theyyaṃ <span class="var" title="na kareyya (bj, s1-3, pts1, mr)" id="note532">na kāre</span> na musā bhaṇeyya,<a class="brnum" id="br13"></a><br>
Mettāya phasse tasathāvarāni;<br>
Yadāvilattaṃ manaso vijaññā,<br>
Kaṇhassa pakkhoti vinodayeyya.</p>
<p><a class="sc" id="14"></a><a class="verse-num-sc" id="verse-num-sc975"></a><a class="verse-num-pts" id="verse-num-pts968"></a><a id="p_18Sn_1151" class="ms"></a>Kodhātimānassa vasaṃ na gacche,<a class="brnum" id="br14"></a><br>
Mūlampi tesaṃ palikhañña tiṭṭhe;<br>
Athappiyaṃ vā pana appiyaṃ vā,<br>
Addhā bhavanto abhisam­bhaveyya.</p>
<p><a class="sc" id="15"></a><a class="verse-num-sc" id="verse-num-sc976"></a><a class="verse-num-pts" id="verse-num-pts969"></a><a id="p_18Sn_1152" class="ms"></a>Paññaṃ purakkhatvā kalyāṇapīti,<a class="brnum" id="br15"></a><br>
Vikkhambhaye tāni parissayāni;<br>
Aratiṃ sahetha sayanamhi pante,<br>
Caturo sahetha paridevadhamme.</p>
<p><a class="sc" id="16"></a><a class="verse-num-sc" id="verse-num-sc977"></a><a class="verse-num-pts" id="verse-num-pts970"></a><a id="p_18Sn_1153" class="ms"></a>Kiṃsū asissāmi <span class="var" title="kuvaṃ vā (bj, s1-3) | kudha vā (mr)" id="note533">kuva vā</span> asissaṃ,<a class="brnum" id="br16"></a><br>
Dukkhaṃ vata settha kvajja sessaṃ;<br>
Ete vitakke paridevaneyye,<br>
Vinayetha sekho aniketacārī.</p>
<p><a class="sc" id="17"></a><a class="verse-num-sc" id="verse-num-sc978"></a><a class="verse-num-pts" id="verse-num-pts971"></a><a class="pts" id="pts188"></a><a id="p_18Sn_1154" class="ms"></a>Annañca laddhā vasanañca kāle,<a class="brnum" id="br17"></a><br>
Mattaṃ so jaññā idha tosanatthaṃ;<br>
So tesu gutto yatacāri gāme,<br>
Rusitopi vācaṃ pharusaṃ na vajjā.</p>
<p><a class="sc" id="18"></a><a class="verse-num-sc" id="verse-num-sc979"></a><a class="verse-num-pts" id="verse-num-pts972"></a><a id="p_18Sn_1155" class="ms"></a>Okkhittacakkhu na ca pādalolo,<a class="brnum" id="br18"></a><br>
Jhānānuyutto bahujāgarassa;<br>
Upekkha­mārab­bha samāhitatto,<br>
Takkāsayaṃ kukkuc­ci­yūpa­chinde.</p>
<p><a class="sc" id="19"></a><a class="verse-num-sc" id="verse-num-sc980"></a><a class="verse-num-pts" id="verse-num-pts973"></a><a id="p_18Sn_1156" class="ms"></a>Cudito vacībhi satimābhinande,<a class="brnum" id="br19"></a><br>
Sabrahmacārīsu khilaṃ pabhinde;<br>
Vācaṃ pamuñce kusalaṃ nātivelaṃ,<br>
Jana­vā­da­dham­māya na cetayeyya.</p>
<p><a class="sc" id="20"></a><a class="verse-num-sc" id="verse-num-sc981"></a><a class="verse-num-pts" id="verse-num-pts974"></a><a id="p_18Sn_1157" class="ms"></a>Athāparaṃ pañca rajāni loke,<a class="brnum" id="br20"></a><br>
Yesaṃ satīmā vinayāya sikkhe;<br>
Rūpesu saddesu atho rasesu,<br>
Gandhesu phassesu sahetha rāgaṃ.</p>
<p><a class="sc" id="21"></a><a class="verse-num-sc" id="verse-num-sc982"></a><a class="verse-num-pts" id="verse-num-pts975"></a><a class="pts" id="pts189"></a><a id="p_18Sn_1158" class="ms"></a>Etesu dhammesu vineyya chandaṃ,<a class="brnum" id="br21"></a><br>
Bhikkhu satimā suvimuttacitto;<br>
Kālena so sammā dhammaṃ pari­vī­maṃ­sa­māno,<br>
Ekodibhūto vihane tamaṃ so”ti.</p>
</blockquote>
<p class="endsection">Sāri­putta­suttaṃ soḷasamaṃ.</p>
<p class="endsutta">Aṭṭhakavaggo catuttho.</p>
<blockquote class="uddanagatha">
<p><a class="sc" id="22"></a><a id="p_18Sn_1162" class="ms"></a>Kāmaṃ guhañca duṭṭhā ca,<br>
suddhañca paramā jarā;<br>
Metteyyo ca pasūro ca,<br>
māgaṇḍi purābhedanaṃ.</p>
<p><a class="sc" id="23"></a><a id="p_18Sn_1163" class="ms"></a>Kalahaṃ dve ca <span class="var" title="vyūhāni (bj, pts1)" id="note535">byūhāni</span>,<br>
punadeva tuvaṭṭakaṃ;<br>
Attadaṇḍavaraṃ suttaṃ,<br>
<span class="var" title="therapañhena (bj, pts1) | sāriputtena (s1, s2) | sārīputtena (s3)" id="note536">therapuṭṭhena</span> soḷasa;<br>
Iti etāni suttāni,<br>
sabbā­naṭṭha­ka­vaggi­kāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">Sāriputtasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
