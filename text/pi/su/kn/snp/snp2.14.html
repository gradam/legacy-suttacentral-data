<!DOCTYPE html>
<html data-prev="snp2.13" data-next="snp3.1">
<head><meta charset="utf8"><meta name="description" content="Pali text from the Mahāsaṅgīti Tipiṭaka Buddhavasse 2500"><title></title></head><body>
<div id="text" lang="pi">
<section class="sutta" id="snp2.14"><article>
<div class="hgroup"><p class="division">Sutta Nipāta 2.14</p>
<h1>Dhammikasutta</h1></div><p><a id="p_18Sn_437" class="ms"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.Atha kho dhammiko upāsako pañcahi upāsakasatehi saddhiṃ yena bhagavātenupasaṅkami; upasaṅkamitvā bhagavantaṃ abhivādetvā ekamantaṃ nisīdi.Ekamantaṃ nisinno kho dhammiko upāsako bhagavantaṃ gāthāhi ajjhabhāsi: </p>
<blockquote class="gatha">
<p><a class="sc" id="sc379"></a><a id="p_18Sn_438" class="ms"></a>“Pucchāmi taṃ gotama bhūripañña,<br>
Kathaṅkaro sāvako sādhu hoti;<br>
Yo vā agārā anagārameti,<br>
Agārino vā panupāsakāse.</p>
<p><a class="sc" id="sc380"></a><a id="p_18Sn_439" class="ms"></a>Tuvañhi lokassa sadevakassa,<a class="brnum" id="br2"></a><br>
Gatiṃ pajānāsi parāyaṇañca;<br>
Na catthi tulyo nipu­ṇattha­dassī,<br>
Tuvañhi buddhaṃ pavaraṃ vadanti.</p>
<p><a class="sc" id="sc381"></a><a id="p_18Sn_440" class="ms"></a>Sabbaṃ tuvaṃ ñāṇamavecca dhammaṃ,<a class="brnum" id="br3"></a><br>
Pakāsesi satte anukampamāno;<br>
­Vivaṭ­ṭac­cha­dosi samantacakkhu,<br>
Virocasi vimalo sabbaloke.</p>
<p><a class="sc" id="sc382"></a><a class="pts1" id="pts67"></a><a id="p_18Sn_441" class="ms"></a>Āgañchi te santike nāgarājā,<a class="brnum" id="br4"></a><br>
Erāvaṇo nāma jinoti sutvā;<br>
Sopi tayā manta­yit­vāj­jha­gamā,<br>
Sādhūti sutvāna patītarūpo.</p>
<p><a class="sc" id="sc383"></a><a id="p_18Sn_442" class="ms"></a>Rājāpi taṃ vessavaṇo kuvero,<a class="brnum" id="br5"></a><br>
Upeti dhammaṃ paripucchamāno;<br>
Tassāpi tvaṃ pucchito brūsi dhīra,<br>
So cāpi sutvāna patītarūpo.</p>
<p><a class="sc" id="sc384"></a><a id="p_18Sn_443" class="ms"></a>Ye kecime titthiyā vādasīlā,<a class="brnum" id="br6"></a><br>
Ājīvakā vā yadi vā nigaṇṭhā;<br>
Paññāya taṃ nātitaranti sabbe,<br>
Ṭhito vajantaṃ viya sīghagāmiṃ.</p>
<p><a class="sc" id="sc385"></a><a id="p_18Sn_444" class="ms"></a>Ye kecime brāhmaṇā vādasīlā,<a class="brnum" id="br7"></a><br>
Vuddhā cāpi brāhmaṇā santi keci;<br>
Sabbe tayi atthabaddhā bhavanti,<br>
Ye cāpi aññe vādino maññamānā.</p>
<p><a class="sc" id="sc386"></a><a id="p_18Sn_445" class="ms"></a>Ayañhi dhammo nipuṇo sukho ca,<a class="brnum" id="br8"></a><br>
Yoyaṃ tayā bhagavā suppavutto;<br>
Tameva <span class="var" title="sabbe (bj, pts1) | sabbe mayaṃ (s1-3)" id="note228">sabbepi</span> sussūsamānā,<br>
Taṃ no vada pucchito buddhaseṭṭha.</p>
<p><a class="sc" id="sc387"></a><a id="p_18Sn_446" class="ms"></a>Sabbepime bhikkhavo sannisinnā,<a class="brnum" id="br9"></a><br>
Upāsakā cāpi tatheva sotuṃ;<br>
Suṇantu dhammaṃ vima­le­nānu­buddhaṃ,<br>
Subhāsitaṃ vāsavasseva devā”.</p>
<p><a class="sc" id="sc388"></a><a class="pts1" id="pts68"></a><a id="p_18Sn_447" class="ms"></a>“Suṇātha me bhikkhavo sāvayāmi vo,<a class="brnum" id="br10"></a><br>
Dhammaṃ dhutaṃ tañca carātha sabbe;<br>
Iriyāpathaṃ pabba­ji­tā­nu­lomi­kaṃ,<br>
Sevetha naṃ atthadaso mutīmā.</p>
<p><a class="sc" id="sc389"></a><a id="p_18Sn_448" class="ms"></a>No ve vikāle vicareyya bhikkhu,<a class="brnum" id="br11"></a><br>
Gāme ca piṇḍāya careyya kāle;<br>
Akālacāriñhi sajanti saṅgā,<br>
Tasmā vikāle na caranti buddhā.</p>
<p><a class="sc" id="sc390"></a><a id="p_18Sn_449" class="ms"></a>Rūpā ca saddā ca rasā ca gandhā,<a class="brnum" id="br12"></a><br>
Phassā ca ye sammadayanti satte;<br>
Etesu dhammesu vineyya chandaṃ,<br>
Kālena so pavise pātarāsaṃ.</p>
<p><a class="sc" id="sc391"></a><a id="p_18Sn_450" class="ms"></a>Piṇḍañca bhikkhu samayena laddhā,<a class="brnum" id="br13"></a><br>
Eko paṭikkamma raho nisīde;<br>
Ajjhattacintī na mano bahiddhā,<br>
Nicchāraye saṅga­hitat­tabhāvo.</p>
<p><a class="sc" id="sc392"></a><a id="p_18Sn_451" class="ms"></a>Sacepi so sallape sāvakena,<a class="brnum" id="br14"></a><br>
Aññena vā kenaci bhikkhunā vā;<br>
Dhammaṃ paṇītaṃ tamudāhareyya,<br>
Na pesuṇaṃ nopi parūpavādaṃ.</p>
<p><a class="sc" id="sc393"></a><a id="p_18Sn_452" class="ms"></a>Vādañhi eke paṭiseniyanti,<a class="brnum" id="br15"></a><br>
Na te pasaṃsāma parittapaññe;<br>
Tato tato ne pasajanti saṅgā,<br>
Cittañhi te tattha gamenti dūre.</p>
<p><a class="sc" id="sc394"></a><a id="p_18Sn_453" class="ms"></a>Piṇḍaṃ vihāraṃ sayanāsanañca,<a class="brnum" id="br16"></a><br>
Āpañca saṅghā­ṭi­rajū­pavāha­naṃ;<br>
Sutvāna dhammaṃ sugatena desitaṃ,<br>
Saṅkhāya seve vara­pañña­sāvako.</p>
<p><a class="sc" id="sc395"></a><a class="pts1" id="pts69"></a><a id="p_18Sn_454" class="ms"></a>Tasmā hi piṇḍe sayanāsane ca,<a class="brnum" id="br17"></a><br>
Āpe ca saṅghā­ṭi­rajū­pavāhane;<br>
Etesu dhammesu anūpalitto,<br>
Bhikkhu yathā pokkhare vāribindu.</p>
<p><a class="sc" id="sc396"></a><a id="p_18Sn_455" class="ms"></a>Gahaṭṭhavattaṃ pana vo vadāmi,<a class="brnum" id="br18"></a><br>
Yathākaro sāvako sādhu hoti;<br>
<span class="var" title="na heso (si, pts1)" id="note229">Na hesa</span> labbhā sapariggahena,<br>
Phassetuṃ yo kevalo bhikkhudhammo.</p>
<p><a class="sc" id="sc397"></a><a id="p_18Sn_456" class="ms"></a>Pāṇaṃ <span class="var" title="na hāne (bj)" id="note230">na hane</span> na ca ghātayeyya,<a class="brnum" id="br19"></a><br>
Na cānujaññā hanataṃ paresaṃ;<br>
Sabbesu bhūtesu nidhāya daṇḍaṃ,<br>
Ye thāvarā ye ca <span class="var" title="tasanti (si, pts1)" id="note231">tasā santi</span> loke.</p>
<p><a class="sc" id="sc398"></a><a id="p_18Sn_457" class="ms"></a>Tato adinnaṃ parivajjayeyya,<a class="brnum" id="br20"></a><br>
Kiñci kvaci sāvako bujjhamāno;<br>
Na hāraye harataṃ nānujaññā,<br>
Sabbaṃ adinnaṃ parivajjayeyya.</p>
<p><a class="sc" id="sc399"></a><a id="p_18Sn_458" class="ms"></a>Abrahmacariyaṃ parivajjayeyya,<a class="brnum" id="br21"></a><br>
Aṅgārakāsuṃ jalitaṃva viññū;<br>
Asambhuṇanto pana brahmacariyaṃ,<br>
Parassa dāraṃ na atikkameyya.</p>
<p><a class="sc" id="sc400"></a><a id="p_18Sn_459" class="ms"></a>Sabhaggato vā parisaggato vā,<a class="brnum" id="br22"></a><br>
Ekassa <span class="var" title="ceko (bj, s1-3)" id="note232">veko</span> na musā bhaṇeyya;<br>
Na bhāṇaye bhaṇataṃ nānujaññā,<br>
Sabbaṃ abhūtaṃ parivajjayeyya.</p>
<p><a class="sc" id="sc401"></a><a id="p_18Sn_460" class="ms"></a>Majjañca pānaṃ na samācareyya,<a class="brnum" id="br23"></a><br>
Dhammaṃ imaṃ rocaye yo gahaṭṭho;<br>
Na pāyaye pivataṃ nānujaññā,<br>
Ummādanantaṃ iti naṃ viditvā.</p>
<p><a class="sc" id="sc402"></a><a class="pts1" id="pts70"></a><a id="p_18Sn_461" class="ms"></a>Madā hi pāpāni karonti bālā,<a class="brnum" id="br24"></a><br>
Kārenti caññepi jane pamatte;<br>
Etaṃ apuññāyatanaṃ vivajjaye,<br>
Ummādanaṃ mohanaṃ bālakantaṃ.</p>
<p><a class="sc" id="sc403"></a><a id="p_18Sn_462" class="ms"></a>Pāṇaṃ na hane na cādinnamādiye,<a class="brnum" id="br25"></a><br>
Musā na bhāse na ca majjapo siyā;<br>
Abrahmacariyā virameyya methunā,<br>
Rattiṃ na bhuñjeyya vikālabhojanaṃ.</p>
<p><a class="sc" id="sc404"></a><a id="p_18Sn_463" class="ms"></a>Mālaṃ na dhāre na ca gandhamācare,<a class="brnum" id="br26"></a><br>
Mañce chamāyaṃ va sayetha santhate;<br>
Etañhi aṭṭhaṅ­gika­mā­hu­posa­thaṃ,<br>
Buddhena dukkhantagunā pakāsitaṃ.</p>
<p><a class="sc" id="sc405"></a><a id="p_18Sn_464" class="ms"></a>Tato ca ­pak­khas­supa­vas­su­posa­thaṃ,<a class="brnum" id="br27"></a><br>
Cātuddasiṃ pañcadasiñca aṭṭhamiṃ;<br>
­Pā­ṭihā­ri­ya­pak­khañca pasannamānaso,<br>
Aṭṭhaṅgupetaṃ susamattarūpaṃ.</p>
<p><a class="sc" id="sc406"></a><a id="p_18Sn_465" class="ms"></a>Tato ca pāto upa­vutthu­posa­tho,<a class="brnum" id="br28"></a><br>
Annena pānena ca bhikkhusaṅghaṃ;<br>
Pasannacitto anumodamāno,<br>
Yathārahaṃ saṃvibhajetha viññū.</p>
<p><a class="sc" id="sc407"></a><a id="p_18Sn_466" class="ms"></a>Dhammena mātāpitaro bhareyya,<a class="brnum" id="br29"></a><br>
Payojaye dhammikaṃ so vaṇijjaṃ;<br>
Etaṃ gihī vat­tayamap­pamatto,<br>
Sayampabhe nāma upeti deve”ti.</p></blockquote><p class="endsection">Dhammikasuttaṃ cuddasamaṃ.</p><p class="endsutta">Cūḷavaggo dutiyo.</p>
<blockquote class="uddanagatha"><p><a class="pts1" id="pts71"></a><a id="p_18Sn_470" class="ms"></a>Ratanāmagandho hiri ca,<br>
maṅgalaṃ sūcilomena;<br>
<span class="var" title="kapilaṃca puna brāhma­ṇa­dham­mikaṃ (bj) | kapilo brāhmaṇopi ca (s1-3, mr) | dhammacariyā puna brāhma­ṇa­dham­mikaṃ (pts1)" id="note234">Dhamma­cari­yañca brāhmaṇo</span>,<br>
nāvā kiṃ­sīla­muṭ­ṭhā­naṃ.</p>
<p><a id="p_18Sn_471" class="ms"></a>Rāhulo puna kappo ca,<br>
paribbājaniyaṃ tathā;<br>
Dhammikañca viduno āhu,<br>
cūḷavagganti cuddasāti.</p></blockquote></article>
<aside id="metaarea"><p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p><span class="hidden">Cūḷavagga</span><span class="hidden">Dhammikasutta</span></aside></section><a class="previous" href="/pi/snp2.13">◀ Sutta Nipāta  2.13</a><a class="top" href="#"> ▲ TOP </a><a class="next" href="/pi/snp3.1">Sutta Nipāta  3.1 ▶</a></div></body></html>