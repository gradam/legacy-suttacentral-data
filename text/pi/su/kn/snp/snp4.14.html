<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.14">
<article>
<div class="hgroup">
<p class="division">Sutta Nipāta 4.14</p>
<h1>Tuvaṭakasutta</h1>
</div>
<blockquote class="gatha">
<p><span class="cross" title="^mnd14#2 [Tuvaṭaka­sutta­niddesa]" id="note511">*</span><a class="sc" id="sc922"></a><a class="pts" id="pts179"></a><a id="p_18Sn_1096" class="ms"></a>“Pucchāmi taṃ <span class="var" title="ādiccabandhuṃ (bj, s1-3, pts1)" id="note512">ādiccabandhu</span>,<br>
Vivekaṃ santipadañca mahesi;<br>
Kathaṃ disvā nibbāti bhikkhu,<br>
Anupādiyāno lokasmiṃ kiñci”.</p>
<p><a class="sc" id="sc923"></a><a id="p_18Sn_1097" class="ms"></a>“Mūlaṃ papañ­ca­saṅ­khāya,<a class="brnum" id="br2"></a><br>
<span class="speaker">(iti bhagavā):</span><br>
Mantā asmīti <span class="var" title="sabba­mu­parud­dhe (s1-3, mr)" id="note513">sabba­mu­parun­dhe</span>;<br>
Yā kāci taṇhā ajjhattaṃ,<br>
Tāsaṃ <span class="var" title="vinayāya (?)" id="note514">vinayā</span> sadā sato sikkhe.</p>
<p><a class="sc" id="sc924"></a><a id="p_18Sn_1098" class="ms"></a>Yaṃ kiñci dhamma­ma­bhi­jaññā,<a class="brnum" id="br3"></a><br>
Ajjhattaṃ atha vāpi bahiddhā;<br>
Na tena <span class="var" title="mānaṃ (bj, mr)" id="note515">thāmaṃ</span> kubbetha,<br>
Na hi sā nibbuti sataṃ vuttā.</p>
<p><a class="sc" id="sc925"></a><a id="p_18Sn_1099" class="ms"></a>Seyyo na tena maññeyya,<a class="brnum" id="br4"></a><br>
Nīceyyo atha vāpi sarikkho;<br>
<span class="var" title="puṭṭho (s1-3, pts1, mr)" id="note516">Phuṭṭho</span> anekarūpehi,<br>
Nātumānaṃ vikappayaṃ tiṭṭhe.</p>
<p><a class="sc" id="sc926"></a><a id="p_18Sn_1100" class="ms"></a>Ajjhat­ta­mevu­pasame,<a class="brnum" id="br5"></a><br>
Na aññato bhikkhu santimeseyya;<br>
Ajjhattaṃ upasantassa,<br>
Natthi attā kuto nirattā vā.</p>
<p><a class="sc" id="sc927"></a><a class="pts" id="pts180"></a><a id="p_18Sn_1101" class="ms"></a>Majjhe yathā samuddassa,<a class="brnum" id="br6"></a><br>
Ūmi no jāyatī ṭhito hoti;<br>
Evaṃ ṭhito anejassa,<br>
Ussadaṃ bhikkhu na kareyya kuhiñci”.</p>
<p><a class="sc" id="sc928"></a><a id="p_18Sn_1102" class="ms"></a>“Akittayī vivaṭacakkhu,<a class="brnum" id="br7"></a><br>
Sakkhidhammaṃ parissa­ya­vinayaṃ;<br>
Paṭipadaṃ vadehi bhaddante,<br>
Pātimokkhaṃ atha vāpi samādhiṃ”.</p>
<p><a class="sc" id="sc929"></a><a id="p_18Sn_1103" class="ms"></a>“Cakkhūhi neva lolassa,<a class="brnum" id="br8"></a><br>
Gāmakathāya āvaraye sotaṃ;<br>
Rase ca nānugijjheyya,<br>
Na ca mamāyetha kiñci lokasmiṃ.</p>
<p><a class="sc" id="sc930"></a><a id="p_18Sn_1104" class="ms"></a>Phassena yadā phuṭṭhassa,<a class="brnum" id="br9"></a><br>
Paridevaṃ bhikkhu na kareyya kuhiñci;<br>
Bhavañca nābhijappeyya,<br>
Bheravesu ca na sampavedheyya.</p>
<p><a class="sc" id="sc931"></a><a id="p_18Sn_1105" class="ms"></a>Annānamatho pānānaṃ,<a class="brnum" id="br10"></a><br>
<span class="var" title="khā­danīyā­na­mathopi (^mnd14#119 [Tuvaṭaka­sutta­niddesa])" id="note517">Khādanīyānaṃ athopi</span> vatthānaṃ;<br>
Laddhā na sannidhiṃ kayirā,<br>
Na ca parittase tāni alabhamāno.</p>
<p><a class="sc" id="sc932"></a><a id="p_18Sn_1106" class="ms"></a>Jhāyī na pādalolassa,<a class="brnum" id="br11"></a><br>
Virame kukkuccā nappamajjeyya;<br>
Athāsanesu sayanesu,<br>
Appasaddesu bhikkhu vihareyya.</p>
<p><a class="sc" id="sc933"></a><a class="pts" id="pts181"></a><a id="p_18Sn_1107" class="ms"></a>Niddaṃ na bahulīkareyya,<a class="brnum" id="br12"></a><br>
Jāgariyaṃ bhajeyya ātāpī;<br>
Tandiṃ māyaṃ hassaṃ khiḍḍaṃ,<br>
Methunaṃ vippajahe savibhūsaṃ.</p>
<p><a class="sc" id="sc934"></a><a id="p_18Sn_1108" class="ms"></a>Āthabbaṇaṃ supinaṃ lakkhaṇaṃ,<a class="brnum" id="br13"></a><br>
No vidahe athopi nakkhattaṃ;<br>
Virutañca gabbhakaraṇaṃ,<br>
Tikicchaṃ māmako na seveyya.</p>
<p><a class="sc" id="sc935"></a><a id="p_18Sn_1109" class="ms"></a>Nindāya nappavedheyya,<a class="brnum" id="br14"></a><br>
Na uṇṇameyya pasaṃsito bhikkhu;<br>
Lobhaṃ saha macchariyena,<br>
Kodhaṃ pesuṇiyañca panudeyya.</p>
<p><a class="sc" id="sc936"></a><a id="p_18Sn_1110" class="ms"></a>Kayavikkaye na tiṭṭheyya,<a class="brnum" id="br15"></a><br>
Upavādaṃ bhikkhu na kareyya kuhiñci;<br>
Gāme ca nābhisajjeyya,<br>
Lābhakamyā janaṃ na lapayeyya.</p>
<p><a class="sc" id="sc937"></a><a id="p_18Sn_1111" class="ms"></a>Na ca katthitā siyā bhikkhu,<a class="brnum" id="br16"></a><br>
Na ca vācaṃ payuttaṃ bhāseyya;<br>
Pāgabbhiyaṃ na sikkheyya,<br>
Kathaṃ viggāhikaṃ na kathayeyya.</p>
<p><a class="sc" id="sc938"></a><a class="pts" id="pts182"></a><a id="p_18Sn_1112" class="ms"></a>Mosavajje na <span class="var" title="niyyetha (bj, s1-3 ^mnd14#201 [Tuvaṭaka­sutta­niddesa])" id="note518">nīyetha</span>,<a class="brnum" id="br17"></a><br>
Sampajāno saṭhāni na kayirā;<br>
Atha jīvitena paññāya,<br>
Sīlabbatena nāññamatimaññe.</p>
<p><a class="sc" id="sc939"></a><a id="p_18Sn_1113" class="ms"></a>Sutvā rusito bahuṃ vācaṃ,<a class="brnum" id="br18"></a><br>
<span class="var" title="samaṇānaṃ puthuvacanānaṃ (bj, s1-3, pts1)" id="note519">Samaṇānaṃ vā puthujanānaṃ</span>;<br>
Pharusena ne na paṭivajjā,<br>
Na hi santo paṭi­seni­ka­ronti.</p>
<p><a class="sc" id="sc940"></a><a id="p_18Sn_1114" class="ms"></a>Etañca dhammamaññāya,<a class="brnum" id="br19"></a><br>
Vicinaṃ bhikkhu sadā sato sikkhe;<br>
Santīti nibbutiṃ ñatvā,<br>
Sāsane gotamassa <span class="var" title="nappamajjeyya (bj, s1-3 ^mnd14#214 [Tuvaṭaka­sutta­niddesa])" id="note520">na pamajjeyya</span>.</p>
<p><a class="sc" id="sc941"></a><a id="p_18Sn_1115" class="ms"></a>Abhibhū hi so anabhibhūto,<a class="brnum" id="br20"></a><br>
Sak­khi­dhamma­ma­nīti­ha­madassī;<br>
Tasmā hi tassa bhagavato sāsane,<br>
Appamatto sadā namassama­nu­sikkhe”ti.</p>
</blockquote>
<p class="endsection">Tuvaṭakasuttaṃ cuddasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">Tuvaṭakasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
