<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp3.3">
<article>
<div class="hgroup">
<p class="division">Sutta Nipāta 3.3</p>
<h1>Subhāsitasutta</h1>
</div>
<p><a id="p_18Sn_519" class="ms"></a><span class="evam">Evaṃ me sutaṃ—​</span>   eka samayaṃ bhagavā sāvatthiyaṃ viharati jetavane anātha­piṇḍi­kassa ārāme.Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhūbhagavato paccassosuṃ. Bhagavā etadavoca: </p>
<p><a id="p_18Sn_520" class="ms"></a>“Catūhi, bhikkhave, aṅgehi samannāgatā vācā subhāsitā hoti, na dubbhāsitā,anavajjā ca ananuvajjā ca viññūnaṃ. Katamehi catūhi? Idha, bhikkhave, bhikkhusubhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ,piyaṃyeva bhāsati no appiyaṃ, saccaṃyeva bhāsati no alikaṃ. Imehi kho,bhikkhave, catūhi aṅgehi samannāgatā vācā subhāsitā hoti, no dubbhāsitā,anavajjā ca ananuvajjā ca viññūnan”ti. Idamavoca bhagavā. Idaṃ vatvāna sugato,athāparaṃ etadavoca satthā: </p>
<blockquote class="gatha">
<p><span class="cross" title="(gāthā 453--453) ^sn3.12#1 [12. Pañcarājasutta] | ^pe3#42 [Sut­tā­dhiṭṭhā­na­tatiya­bhūmi]" id="note256">*</span><a class="sc" id="sc453"></a><a id="p_18Sn_521" class="ms"></a>“Subhāsitaṃ uttamamāhu santo,<br>
Dhammaṃ bhaṇe nādhammaṃ taṃ dutiyaṃ;<br>
Piyaṃ bhaṇe nāppiyaṃ taṃ tatiyaṃ,<br>
Saccaṃ bhaṇe nālikaṃ taṃ catutthan”ti.</p>
</blockquote>
<p><a class="pts1" id="pts79"></a><a id="p_18Sn_522" class="ms"></a>Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavātenañjaliṃ paṇāmetvā bhagavantaṃ etadavoca: “paṭibhāti maṃ, bhagavā, paṭibhātimaṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmāvaṅgīso bhagavantaṃ sammukhā sāruppāhi gāthāhi abhitthavi: </p>
<blockquote class="gatha">
<p><a class="sc" id="sc454"></a><a id="p_18Sn_523" class="ms"></a>“Tameva vācaṃ bhāseyya,<a class="brnum" id="br2"></a><br>
yāyattānaṃ na tāpaye;<br>
Pare ca na vihiṃseyya,<br>
sā ve vācā subhāsitā.</p>
<p><a class="sc" id="sc455"></a><a id="p_18Sn_524" class="ms"></a>Piyavācameva bhāseyya,<a class="brnum" id="br3"></a><br>
yā vācā paṭinanditā;<br>
Yaṃ anādāya pāpāni,<br>
paresaṃ bhāsate piyaṃ.</p>
<p><a class="sc" id="sc456"></a><a id="p_18Sn_525" class="ms"></a>Saccaṃ ve amatā vācā,<a class="brnum" id="br4"></a><br>
esa dhammo sanantano;<br>
Sacce atthe ca dhamme ca,<br>
āhu santo patiṭṭhitā.</p>
<p><a class="sc" id="sc457"></a><a id="p_18Sn_526" class="ms"></a>Yaṃ buddho bhāsati vācaṃ,<a class="brnum" id="br5"></a><br>
Khemaṃ nibbānapattiyā;<br>
Duk­khas­san­takiri­yāya,<br>
Sā ve vācānamuttamā”ti.</p>
</blockquote>
<p class="endsection">Subhāsi­ta­suttaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mahāvagga</span><span class="hidden">Subhāsitasutta</span></aside>
</section>
<a class="previous" href="/pi/snp3.2">◀ Sutta Nipāta  3.2</a><a class="top" href="#">▲ TOP</a> <a class="next" href="/pi/snp3.4">Sutta Nipāta  3.4 ▶</a>
</div>
</body>
</html>
