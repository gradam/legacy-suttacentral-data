<!DOCTYPE html>
<html>
<head><meta charset="utf8"><meta name="description" content="Pali text from the Mahāsaṅgīti Tipiṭaka Buddhavasse 2500"><title></title></head><body>
<div id="text" lang="pi">
<section class="sutta" id="snp4.2"><article>
<div class="hgroup"><p class="division">Sutta Nipāta 4.2</p>
<h1>Guhaṭṭha­ka­sutta</h1></div>
<blockquote class="gatha">
<p><a class="sc" id="sc779"></a><a class="pts1" id="pts152"></a><a id="p_18Sn_941" class="ms"></a>Satto guhāyaṃ bahu­nābhi­channo,<br>
Tiṭṭhaṃ naro mohanasmiṃ pagāḷho;<br>
Dūre vivekā hi tathāvidho so,<br>
Kāmā hi loke na hi suppahāyā.</p>
<p><a class="sc" id="sc780"></a><a id="p_18Sn_942" class="ms"></a>Icchānidānā ­bhavasā­ta­baddhā,<a class="brnum" id="br2"></a><br>
Te duppamuñcā na hi aññamokkhā;<br>
Pacchā pure vāpi apekkhamānā,<br>
Ime va kāme purime va jappaṃ.</p>
<p><span class="cross" title="^pe1#35 [Ariya­saccap­pakāsa­na­paṭha­ma­bhūmi]" id="note423">^</span><a class="sc" id="sc781"></a><a id="p_18Sn_943" class="ms"></a>Kāmesu giddhā pasutā pamūḷhā,<a class="brnum" id="br3"></a><br>
Avadāniyā te visame niviṭṭhā;<br>
Dukkhūpanītā paridevayanti,<br>
Kiṃsū bhavissāma ito cutāse.</p>
<p><a class="sc" id="sc782"></a><a id="p_18Sn_944" class="ms"></a>Tasmā hi sikkhetha idheva jantu,<a class="brnum" id="br4"></a><br>
Yaṃ kiñci jaññā visamanti loke;<br>
Na tassa hetū visamaṃ careyya,<br>
Appañhidaṃ jīvitamāhu dhīrā.</p>
<p><a class="sc" id="sc783"></a><a id="p_18Sn_945" class="ms"></a>Passāmi loke pari­phanda­mānaṃ,<a class="brnum" id="br5"></a><br>
Pajaṃ imaṃ taṇhagataṃ bhavesu;<br>
Hīnā narā maccumukhe lapanti,<br>
Avītataṇhāse bhavābhavesu.</p>
<p><a class="sc" id="sc784"></a><a id="p_18Sn_946" class="ms"></a>Mamāyite passatha phandamāne,<a class="brnum" id="br6"></a><br>
Maccheva appodake khīṇasote;<br>
Etampi disvā amamo careyya,<br>
Bhavesu āsatti­makub­bamāno.</p>
<p><a class="sc" id="sc785"></a><a id="p_18Sn_947" class="ms"></a>Ubhosu antesu vineyya chandaṃ,<a class="brnum" id="br7"></a><br>
Phassaṃ pariññāya anānugiddho;<br>
Yadattagarahī tadakubbamāno,<br>
<span class="var" title="na limpatī (s1-3, mr)" id="note424">Na lippatī</span> diṭṭhasutesu dhīro.</p>
<p><a class="sc" id="sc786"></a><a class="pts1" id="pts153"></a><a id="p_18Sn_948" class="ms"></a>Saññaṃ pariññā vitareyya oghaṃ,<a class="brnum" id="br8"></a><br>
Pariggahesu muni nopalitto;<br>
Abbūḷhasallo caramappamatto,<br>
<span class="var" title="nāsiṃsatī (bj) | nāsiṃsati (s1-3, pts1)" id="note425">Nāsīsatī</span> lokamimaṃ parañcāti.</p></blockquote><p class="endsection">Guhaṭṭha­ka­suttaṃ dutiyaṃ.</p></article>
<div id="metaarea"><p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p><span class="hidden">Aṭṭhakavagga</span><span class="hidden">Guhaṭṭha­ka­sutta</span></div></section><a class="previous" href="/pi/snp4.1">◀ Sutta Nipāta  4.1</a><a class="top" href="#"> ▲ TOP </a><a class="next" href="/pi/snp4.3">Sutta Nipāta  4.3 ▶</a></div></body></html>