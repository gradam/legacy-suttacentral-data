<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="snp2.1">
<article>
<div class="hgroup">
<p class="division"><span class="var" id="138" title="cullavaggo (bj) | cūlavaggo (pts1)">Sutta Nipāta 2.1</span></p>
<h1>Ratanasutta</h1>
</div>
<blockquote class="gatha">
<p><a class="sc" id="241"></a>
<a class="pts1" id="pts39"></a>
<a id="p_18Sn_260" class="ms"></a>
<span class="cross" title="18Kh:45" id="note139">^</span>
Yānīdha bhūtāni samāgatāni,<br>
<span class="var" title="bhūmāni (mr)" id="note140">Bhummāni</span> vā yāni va antalikkhe;<br>
Sabbeva bhūtā sumanā bhavantu,<br>
Athopi sakkacca suṇantu bhāsitaṃ.
</p>
<p><a class="sc" id="242"></a>
<a id="p_18Sn_261" class="ms"></a>
Tasmā hi bhūtā nisāmetha sabbe,<a class="brnum" id="br2"></a>
<br>
Mettaṃ karotha mānusiyā pajāya;<br>
Divā ca ratto ca haranti ye baliṃ,<br>
Tasmā hi ne rakkhatha appamattā.
</p>
<p><a class="sc" id="243"></a>
<a id="p_18Sn_262" class="ms"></a>
Yaṃ kiñci vittaṃ idha vā huraṃ vā,<a class="brnum" id="br3"></a>
<br>
Saggesu vā yaṃ ratanaṃ paṇītaṃ;<br>
Na no samaṃ atthi tathāgatena,<br>
Idampi buddhe ratanaṃ paṇītaṃ;<br>
Etena saccena suvatthi hotu.
</p>
<p><a class="sc" id="244"></a>
<a id="p_18Sn_263" class="ms"></a>
Khayaṃ virāgaṃ amataṃ paṇītaṃ,<a class="brnum" id="br4"></a>
<br>
Yadajjhagā sakyamunī samāhito;<br>
Na tena dhammena samatthi kiñci,<br>
Idampi dhamme ratanaṃ paṇītaṃ;<br>
Etena saccena suvatthi hotu.
</p>
<p><a class="sc" id="245"></a>
<a class="pts1" id="pts40"></a>
<a id="p_18Sn_264" class="ms"></a>
Yaṃ buddhaseṭṭho parivaṇṇayī suciṃ,<a class="brnum" id="br5"></a>
<br>
Samādhimānantarikaññamāhu;<br>
Samādhinā tena samo na vijjati,<br>
Idampi dhamme ratanaṃ paṇītaṃ;<br>
Etena saccena suvatthi hotu.
</p>
<p><span class="cross" title="18Kh:50 | ^vv44#21 [Vihāravimānavatthu]" id="note141">^</span>
<a class="sc" id="246"></a>
<a id="p_18Sn_265" class="ms"></a>
Ye puggalā aṭṭha sataṃ pasatthā,<a class="brnum" id="br6"></a>
<br>
Cattāri etāni yugāni honti;<br>
Te dakkhiṇeyyā sugatassa sāvakā,<br>
Etesu dinnāni mahapphalāni;<br>
Idampi saṃghe ratanaṃ paṇītaṃ,<br>
Etena saccena suvatthi hotu.
</p>
<p><a class="sc" id="247"></a>
<a id="p_18Sn_266" class="ms"></a>
Ye suppayuttā manasā daḷhena,<a class="brnum" id="br7"></a>
<br>
Nikkāmino gotamasāsanamhi;<br>
Te pattipattā amataṃ vigayha,<br>
Laddhā mudhā <span class="var" title="nibbuti (mr)" id="note142">nibbutiṃ</span> bhuñjamānā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.
</p>
<p><span class="cross" title="18Kh:52-53 | ^ne6#381 [Sāsanapaṭṭhāna]" id="note143">^</span>
<a class="sc" id="248"></a>
<a id="p_18Sn_267" class="ms"></a>
Yathindakhīlo <span class="var" title="paṭhaviṃ sito (bj, s1-3, km, pts1) | paṭhavissito (si)" id="note144">pathavissito</span> siyā,<a class="brnum" id="br8"></a>
<br>
Catubbhi vātehi asampakampiyo;<br>
Tathūpamaṃ sappurisaṃ vadāmi,<br>
Yo ariyasaccāni avecca passati;<br>
Idampi saṃghe ratanaṃ paṇītaṃ,<br>
Etena saccena suvatthi hotu.
</p>
<p><a class="sc" id="249"></a>
<a id="p_18Sn_268" class="ms"></a>
Ye ariyasaccāni vibhāvayanti,<a class="brnum" id="br9"></a>
<br>
Gambhīrapaññena sudesitāni;<br>
Kiñcāpi te honti bhusaṃ pamattā,<br>
Na te bhavaṃ aṭṭhamamādiyanti;<br>
Idampi saṅghe ratanaṃ paṇītaṃ,<br>
Etena saccena suvatthi hotu.
</p>
<p><a class="sc" id="250"></a>
<a class="pts1" id="pts41"></a>
<a id="p_18Sn_269" class="ms"></a>
<span class="var" title="sahāvasaddassanasampadāya (mr)" id="note145">Sahāvassa dassanasampadāya</span>,<a class="brnum" id="br10"></a>
<br>
Tayassu dhammā jahitā bhavanti;<br>
Sakkāyadiṭṭhī vicikicchitañca,<br>
Sīlabbataṃ vāpi yadatthi kiñci.
</p>
<p><a class="sc" id="251"></a>
<a id="p_18Sn_270" class="ms"></a>
Catūhapāyehi ca vippamutto,<a class="brnum" id="br11"></a>
<br>
<span class="var" title="cha cābhiṭhānāni (bj, s1-3, pts1)" id="note146">Chaccābhiṭhānāni</span> <span class="var" title="abhabbo kātuṃ (bj, s1-3)" id="note147">abhabba kātuṃ</span>;<br>
Idampi saṃghe ratanaṃ paṇītaṃ,<br>
<span class="var" title="" id="note148">Etena saccena suvatthi hotu</span>.
</p>
<p><a class="sc" id="252"></a>
<a id="p_18Sn_271" class="ms"></a>
Kiñcāpi so <span class="var" title="kammaṃ (bj, s1-3, km, pts1)" id="note149">kamma</span> karoti pāpakaṃ,<a class="brnum" id="br12"></a>
<br>
Kāyena vācā uda cetasā vā;<br>
<span class="var" title="abhabbo (bahūsu)" id="note150">Abhabba</span> so tassa <span class="var" title="paṭicchādāya (bj)" id="note151">paṭicchadāya</span>,<br>
Abhabbatā diṭṭhapadassa vuttā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.
</p>
<p><a class="sc" id="253"></a>
<a id="p_18Sn_272" class="ms"></a>
Vanappagumbe <span class="var" title="yathā (bj, s1-3, pts1)" id="note152">yatha</span> phussitagge,<a class="brnum" id="br13"></a>
<br>
Gimhānamāse <span class="var" title="paṭhamasmi (?)" id="note153">paṭhamasmiṃ</span> gimhe;<br>
Tathūpamaṃ dhammavaraṃ adesayi,<br>
Nibbānagāmiṃ paramaṃ hitāya;<br>
Idampi buddhe ratanaṃ paṇītaṃ,<br>
Etena saccena suvatthi hotu.
</p>
<p><a class="sc" id="254"></a>
<a id="p_18Sn_273" class="ms"></a>
Varo varaññū varado varāharo,<a class="brnum" id="br14"></a>
<br>
Anuttaro dhammavaraṃ adesayi;<br>
Idampi buddhe ratanaṃ paṇītaṃ,<br>
Etena saccena suvatthi hotu.
</p>
<p><a class="sc" id="255"></a>
<a class="pts1" id="pts42"></a>
<a id="p_18Sn_274" class="ms"></a>
Khīṇaṃ purāṇaṃ nava natthi sambhavaṃ,<a class="brnum" id="br15"></a>
<br>
Virattacittāyatike bhavasmiṃ;<br>
Te khīṇabījā avirūḷhichandā,<br>
Nibbanti dhīrā <span class="var" title="yathāyam (bj, s1-3) | yathayaṃ (mr)" id="note154">yathāyaṃ</span> padīpo;<br>
Idampi saṃghe ratanaṃ paṇītaṃ,<br>
Etena saccena suvatthi hotu.
</p>
<p><a class="sc" id="256"></a>
<a id="p_18Sn_275" class="ms"></a>
Yānīdha bhūtāni samāgatāni,<a class="brnum" id="br16"></a>
<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Buddhaṃ namassāma suvatthi hotu.
</p>
<p><a class="sc" id="257"></a>
<a id="p_18Sn_276" class="ms"></a>
Yānīdha bhūtāni samāgatāni,<a class="brnum" id="br17"></a>
<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Dhammaṃ namassāma suvatthi hotu.
</p>
<p><a class="sc" id="258"></a>
<a id="p_18Sn_277" class="ms"></a>
Yānīdha bhūtāni samāgatāni,<a class="brnum" id="br18"></a>
<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Saṅghaṃ namassāma suvatthi hotūti.
</p>
</blockquote>
<p class="endsection">Ratanasuttaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cūḷavagga</span>
<span class="hidden">Ratanasutta</span>
</div>
</section>
<a class="previous" href="/pi/snp1.12">◀ Sutta Nipāta  1.12</a><a class="top" href="#"> ▲ TOP </a><a class="next" href="/pi/snp2.2">Sutta Nipāta  2.2 ▶</a>
</div>
</body>
</html>