<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="snp2.2">
<article>
<div class="hgroup">
<p class="division">Sutta Nipāta 2.2</p>
<h1>Āmagandhasutta</h1>
</div>
<blockquote class="gatha">
<p><a class="sc" id="806"></a>
<a id="p_18Sn_279" class="ms"></a>
“Sāmākaciṅgūlakacīnakāni ca,<br>
Pattapphalaṃ mūlaphalaṃ gavipphalaṃ;<br>
Dhammena laddhaṃ <span class="var" title="satamasamānā (si) | satamassamānā (s1-3, km) | satam añhamānā (pts1)" id="note155">satamasnamānā</span>,<br>
Na kāmakāmā alikaṃ bhaṇanti.
</p>
<p><a class="sc" id="807"></a>
<a class="pts1" id="pts43"></a>
<a id="p_18Sn_280" class="ms"></a>
Yadasnamāno sukataṃ suniṭṭhitaṃ,<a class="brnum" id="br2"></a>
<br>
Parehi dinnaṃ payataṃ paṇītaṃ;<br>
Sālīnamannaṃ paribhuñjamāno,<br>
So bhuñjasī kassapa āmagandhaṃ.
</p>
<p><a class="sc" id="808"></a>
<a id="p_18Sn_281" class="ms"></a>
Na āmagandho mama kappatīti,<a class="brnum" id="br3"></a>
<br>
Icceva tvaṃ bhāsasi brahmabandhu;<br>
Sālīnamannaṃ paribhuñjamāno,<br>
Sakuntamaṃsehi susaṅkhatehi;<br>
Pucchāmi taṃ kassapa etamatthaṃ,<br>
Kathaṃpakāro tava āmagandho”.
</p>
<p><a class="sc" id="809"></a>
<a id="p_18Sn_282" class="ms"></a>
“Pāṇātipāto vadhachedabandhanaṃ,<a class="brnum" id="br4"></a>
<br>
Theyyaṃ musāvādo nikativañcanāni ca;<br>
<span class="var" title="ajjhenakujjhaṃ (bj) | ajjhenakujjaṃ (si, pts1)" id="note156">Ajjhenakuttaṃ</span> paradārasevanā,<br>
Esāmagandho na hi maṃsabhojanaṃ.
</p>
<p><a class="sc" id="810"></a>
<a id="p_18Sn_283" class="ms"></a>
Ye idha kāmesu asaññatā janā,<a class="brnum" id="br5"></a>
<br>
Rasesu giddhā <span class="var" title="asucīkamissitā (bj, km, pts1) | asucīkamissatā (s1-3)" id="note157">asucibhāvamassitā</span>;<br>
Natthikadiṭṭhī visamā durannayā,<br>
Esāmagandho na hi maṃsabhojanaṃ.
</p>
<p><a class="sc" id="811"></a>
<a id="p_18Sn_284" class="ms"></a>
Ye lūkhasā dāruṇā <span class="var" title="... dāruṇa ... (s1-3) | ye lūkharasā dāruṇā parapiṭṭhimaṃsikā (mr)" id="note158">piṭṭhimaṃsikā</span>,<a class="brnum" id="br6"></a>
<br>
Mittadduno nikkaruṇātimānino;<br>
Adānasīlā na ca denti kassaci,<br>
Esāmagandho na hi maṃsabhojanaṃ.
</p>
<p><a class="sc" id="812"></a>
<a class="pts1" id="pts44"></a>
<a id="p_18Sn_285" class="ms"></a>
Kodho mado thambho <span class="var" title="paccuṭṭhāpanā ca (bj, s1-3, pts1)" id="note159">paccupaṭṭhāpanā</span>,<a class="brnum" id="br7"></a>
<br>
Māyā usūyā bhassasamussayo ca;<br>
Mānātimāno ca asabbhi santhavo,<br>
Esāmagandho na hi maṃsabhojanaṃ.
</p>
<p><a class="sc" id="813"></a>
<a id="p_18Sn_286" class="ms"></a>
Ye pāpasīlā iṇaghātasūcakā,<a class="brnum" id="br8"></a>
<br>
Vohārakūṭā idha <span class="var" title="pātirūpikā (si)" id="note160">pāṭirūpikā</span>;<br>
Narādhamā yedha karonti kibbisaṃ,<br>
Esāmagandho na hi maṃsabhojanaṃ.
</p>
<p><a class="sc" id="814"></a>
<a id="p_18Sn_287" class="ms"></a>
Ye idha pāṇesu asaññatā janā,<a class="brnum" id="br9"></a>
<br>
Paresamādāya vihesamuyyutā;<br>
Dussīlaluddā pharusā anādarā,<br>
Esāmagandho na hi maṃsabhojanaṃ.
</p>
<p><a class="sc" id="815"></a>
<a id="p_18Sn_288" class="ms"></a>
Etesu giddhā viruddhātipātino,<a class="brnum" id="br10"></a>
<br>
Niccuyyutā pecca tamaṃ vajanti ye;<br>
Patanti sattā nirayaṃ avaṃsirā,<br>
Esāmagandho na hi maṃsabhojanaṃ.
</p>
<p><a class="sc" id="816"></a>
<a id="p_18Sn_289" class="ms"></a>
<span class="var" title="na macchamaṃsaṃ na anāsakattaṃ (bj) | na macchamaṃsaṃ nānāsakattaṃ (s1-3, pts1, mr)" id="note161">Na macchamaṃsānamanāsakattaṃ</span>,<a class="brnum" id="br11"></a>
<br>
Na naggiyaṃ na muṇḍiyaṃ jaṭājallaṃ;<br>
Kharājināni nāggihuttassupasevanā,<br>
Ye vāpi loke amarā bahū tapā;<br>
Mantāhutī yaññamutūpasevanā,<br>
Sodhenti maccaṃ avitiṇṇakaṅkhaṃ.
</p>
<p><a class="sc" id="817"></a>
<a class="pts1" id="pts45"></a>
<a id="p_18Sn_290" class="ms"></a>
<span class="var" title="yo tesu (s1-3, mr)" id="note162">Sotesu</span> gutto viditindriyo care,<a class="brnum" id="br12"></a>
<br>
Dhamme ṭhito ajjavamaddave rato;<br>
Saṅgātigo sabbadukkhappahīno,<br>
<span class="var" title="na limpati (s1-3, km, mr)" id="note163">Na lippati</span> diṭṭhasutesu dhīro”.
</p>
<p><a class="sc" id="818"></a>
<a id="p_18Sn_291" class="ms"></a>
Iccetamatthaṃ bhagavā punappunaṃ,<a class="brnum" id="br13"></a>
<br>
Akkhāsi <span class="var" title="taṃ (si, pts1)" id="note164">naṃ</span> vedayi mantapāragū;<br>
Citrāhi gāthāhi munī pakāsayi,<br>
Nirāmagandho asito durannayo.
</p>
<p><a class="sc" id="819"></a>
<a id="p_18Sn_292" class="ms"></a>
Sutvāna buddhassa subhāsitaṃ padaṃ,<a class="brnum" id="br14"></a>
<br>
Nirāmagandhaṃ sabbadukkhappanūdanaṃ;<br>
Nīcamano vandi tathāgatassa,<br>
Tattheva pabbajjamarocayitthāti.
</p>
</blockquote>
<p class="endsection">Āmagandhasuttaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cūḷavagga</span>
<span class="hidden">Āmagandhasutta</span>
</div>
</section>
<a class="previous" href="/pi/snp2.1">◀ Sutta Nipāta  2.1</a><a class="top" href="#"> ▲ TOP </a><a class="next" href="/pi/snp2.3">Sutta Nipāta  2.3 ▶</a>
</div>
</body>
</html>