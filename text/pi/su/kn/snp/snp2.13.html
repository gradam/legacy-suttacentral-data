<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp2.13">
<article>
<div class="hgroup">
<p class="division"><span class="var" title="sammā­parib­bājani­ya­suttaṃ (s1-3) | sammā­parib­bājani­ya­sutta (pts1)" id="note218">Sutta Nipāta 2.13</span></p>
<h1>Sammā­parib­bājanī­ya­sutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc362"></a><a class="verse-num-pts" id="verse-num-pts359"></a><a class="pts" id="pts63"></a><a class="ms" id="p_18Sn_419"></a>“Pucchāmi muniṃ pahūtapaññaṃ,<br>
Tiṇṇaṃ pāraṅgataṃ parinibbutaṃ ṭhitattaṃ;<br>
Nikkhamma gharā panujja kāme,<br>
Kathaṃ bhikkhu sammā so loke paribbajeyya”.</p>
<p><a class="sc" id="2"></a><a class="verse-num-sc" id="verse-num-sc363"></a><a class="verse-num-pts" id="verse-num-pts360"></a><a class="ms" id="p_18Sn_420"></a>“Yassa maṅgalā samūhatā,<a class="brnum" id="br2"></a><br>
<span class="speaker">(iti bhagavā):</span><br>
Uppātā supinā ca lakkhaṇā ca;<br>
So ­maṅga­la­dosa­vippa­hīno,<br>
Sammā so loke paribbajeyya.</p>
<p><a class="sc" id="3"></a><a class="verse-num-sc" id="verse-num-sc364"></a><a class="verse-num-pts" id="verse-num-pts361"></a><a class="ms" id="p_18Sn_421"></a>Rāgaṃ vinayetha mānusesu,<a class="brnum" id="br3"></a><br>
Dibbesu kāmesu cāpi bhikkhu;<br>
Atikkamma bhavaṃ samecca dhammaṃ,<br>
Sammā so loke paribbajeyya.</p>
<p><a class="sc" id="4"></a><a class="verse-num-sc" id="verse-num-sc365"></a><a class="verse-num-pts" id="verse-num-pts362"></a><a class="ms" id="p_18Sn_422"></a>Vipiṭṭhi­kat­vāna pesuṇāni,<a class="brnum" id="br4"></a><br>
Kodhaṃ kadarīyaṃ jaheyya bhikkhu;<br>
Anu­rodha­virodha­vippa­hīno,<br>
Sammā so loke paribbajeyya.</p>
<p><a class="sc" id="5"></a><a class="verse-num-sc" id="verse-num-sc366"></a><a class="verse-num-pts" id="verse-num-pts363"></a><a class="ms" id="p_18Sn_423"></a>Hitvāna piyañca appiyañca,<a class="brnum" id="br5"></a><br>
Anupādāya anissito kuhiñci;<br>
Saṃyojaniyehi vippamutto,<br>
Sammā so loke paribbajeyya.</p>
<p><a class="sc" id="6"></a><a class="verse-num-sc" id="verse-num-sc367"></a><a class="verse-num-pts" id="verse-num-pts364"></a><a class="ms" id="p_18Sn_424"></a>Na so upadhīsu sārameti,<a class="brnum" id="br6"></a><br>
Ādānesu vineyya chandarāgaṃ;<br>
So anissito anaññaneyyo,<br>
Sammā so loke paribbajeyya.</p>
<p><a class="sc" id="7"></a><a class="verse-num-sc" id="verse-num-sc368"></a><a class="verse-num-pts" id="verse-num-pts365"></a><a class="pts" id="pts64"></a><a class="ms" id="p_18Sn_425"></a>Vacasā manasā ca kammunā ca,<a class="brnum" id="br7"></a><br>
Aviruddho sammā viditvā dhammaṃ;<br>
Nib­bā­na­padā­bhi­pattha­yāno,<br>
Sammā so loke paribbajeyya.</p>
<p><a class="sc" id="8"></a><a class="verse-num-sc" id="verse-num-sc369"></a><a class="verse-num-pts" id="verse-num-pts366"></a><a class="ms" id="p_18Sn_426"></a>Yo vandati manti <span class="var" title="na uṇṇameyya (bj, s1-3, pts1) | nuṇṇameyya (bahūsu)" id="note220">nunnameyya</span>,<a class="brnum" id="br8"></a><br>
Akkuṭṭhopi na sandhiyetha bhikkhu;<br>
Laddhā parabhojanaṃ na majje,<br>
Sammā so loke paribbajeyya.</p>
<p><a class="sc" id="9"></a><a class="verse-num-sc" id="verse-num-sc370"></a><a class="verse-num-pts" id="verse-num-pts367"></a><a class="ms" id="p_18Sn_427"></a>Lobhañca bhavañca vippahāya,<a class="brnum" id="br9"></a><br>
Virato <span class="var" title="cheda­na­bandha­nāto (bj, pts1) | cheda­na­bandha­nato (s1-3)" id="note221">cheda­na­bandhanā ca</span> bhikkhu;<br>
So tiṇṇa­kathaṃ­katho visallo,<br>
Sammā so loke paribbajeyya.</p>
<p><a class="sc" id="10"></a><a class="verse-num-sc" id="verse-num-sc371"></a><a class="verse-num-pts" id="verse-num-pts368"></a><a class="ms" id="p_18Sn_428"></a>Sāruppaṃ attano viditvā,<a class="brnum" id="br10"></a><br>
No ca bhikkhu hiṃseyya kañci loke;<br>
Yathātathiyaṃ viditvā dhammaṃ,<br>
Sammā so loke paribbajeyya.</p>
<p><a class="sc" id="11"></a><a class="verse-num-sc" id="verse-num-sc372"></a><a class="verse-num-pts" id="verse-num-pts369"></a><a class="ms" id="p_18Sn_429"></a>Yassānusayā na santi keci,<a class="brnum" id="br11"></a><br>
<span class="var" title="mūlā (bj, s1-3, pts1)" id="note222">Mūlā ca</span> akusalā samūhatāse;<br>
So <span class="var" title="nirāsayo (bj, pts1) | nirāsaso (s1-3)" id="note223">nirāso</span> <span class="var" title="anāsayāno (bj) | anāsasāno (s1-3, pts1)" id="note224">anāsisāno</span>,<br>
Sammā so loke paribbajeyya.</p>
<p><a class="sc" id="12"></a><a class="verse-num-sc" id="verse-num-sc373"></a><a class="verse-num-pts" id="verse-num-pts370"></a><a class="pts" id="pts65"></a><a class="ms" id="p_18Sn_430"></a>Āsavakhīṇo pahīnamāno,<a class="brnum" id="br12"></a><br>
Sabbaṃ rāgapathaṃ upātivatto;<br>
Danto parinibbuto ṭhitatto,<br>
Sammā so loke paribbajeyya.</p>
<p><a class="sc" id="13"></a><a class="verse-num-sc" id="verse-num-sc374"></a><a class="verse-num-pts" id="verse-num-pts371"></a><a class="ms" id="p_18Sn_431"></a>Saddho sutavā niyāmadassī,<a class="brnum" id="br13"></a><br>
Vaggagatesu na vaggasāri dhīro;<br>
Lobhaṃ dosaṃ vineyya paṭighaṃ,<br>
Sammā so loke paribbajeyya.</p>
<p><a class="sc" id="14"></a><a class="verse-num-sc" id="verse-num-sc375"></a><a class="verse-num-pts" id="verse-num-pts372"></a><a class="ms" id="p_18Sn_432"></a>Saṃsuddhajino vivaṭṭacchado,<a class="brnum" id="br14"></a><br>
Dhammesu vasī pāragū anejo;<br>
Saṅ­khā­ra­nirodha­ñāṇa­kusalo,<br>
Sammā so loke paribbajeyya.</p>
<p><a class="sc" id="15"></a><a class="verse-num-sc" id="verse-num-sc376"></a><a class="verse-num-pts" id="verse-num-pts373"></a><a class="ms" id="p_18Sn_433"></a>Atītesu anāgatesu cāpi,<a class="brnum" id="br15"></a><br>
Kappātīto aticca­suddhi­pañño;<br>
Sabbāyatanehi vippamutto,<br>
Sammā so loke paribbajeyya.</p>
<p><a class="sc" id="16"></a><a class="verse-num-sc" id="verse-num-sc377"></a><a class="verse-num-pts" id="verse-num-pts374"></a><a class="ms" id="p_18Sn_434"></a>Aññāya padaṃ samecca dhammaṃ,<a class="brnum" id="br16"></a><br>
Vivaṭaṃ disvāna pahāna­māsavā­naṃ;<br>
Sabbupadhīnaṃ <span class="var" title="parikkhayā (s1-3, pts1)" id="note225">parikkhayāno</span>,<br>
Sammā so loke paribbajeyya”.</p>
<p><a class="sc" id="17"></a><a class="verse-num-sc" id="verse-num-sc378"></a><a class="verse-num-pts" id="verse-num-pts375"></a><a class="pts" id="pts66"></a><a class="ms" id="p_18Sn_435"></a>“Addhā hi bhagavā tatheva etaṃ,<a class="brnum" id="br17"></a><br>
Yo so evaṃvihārī danto bhikkhu;<br>
<span class="var" title="sabba­saṃyo­janiye ca vītivatto (bj, s1-3, pts1)" id="note226">Sabba­saṃ­yoja­na­yoga­vī­tivatto</span>,<br>
Sammā so loke paribbajeyyā”ti.</p>
</blockquote>
<p class="endsection">Sammā­parib­bājanī­ya­suttaṃ terasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cūḷavagga</span><span class="hidden">Sammā­parib­bājanī­ya­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
