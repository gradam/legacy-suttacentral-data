<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv16">
<article>
<div class="hgroup">
<p class="division">Buddhavaṃsa</p>
<h1>Atthadassībuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_695"></a>
<a class="sc" id="1"></a>
“Tattheva maṇḍakappamhi,<br>
atthadassī mahāyaso;<br>
Mahātamaṃ nihantvāna,<br>
patto sambodhimuttamaṃ.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_696"></a>
<a class="sc" id="2"></a>
Brahmunā yācito santo,<br>
dhammacakkaṃ pavattayi;<br>
Amatena tappayī lokaṃ,<br>
dasasahassisadevakaṃ.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_697"></a>
<a class="sc" id="3"></a>
Tassāpi lokanāthassa,<br>
Ahesuṃ abhisamayā tayo;<br>
Koṭisatasahassānaṃ,<br>
Paṭhamābhisamayo ahu.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_698"></a>
<a class="sc" id="4"></a>
Yadā buddho atthadassī,<br>
carate devacārikaṃ;<br>
Koṭisatasahassānaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_699"></a>
<a class="sc" id="5"></a>
Punāparaṃ yadā buddho,<br>
desesi pitusantike;<br>
Koṭisatasahassānaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_700"></a>
<a class="sc" id="6"></a>
Sannipātā tayo āsuṃ,<br>
tassāpi ca mahesino;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_701"></a>
<a class="sc" id="7"></a>
Aṭṭhanavutisahassānaṃ,<br>
paṭhamo āsi samāgamo;<br>
Aṭṭhāsītisahassānaṃ,<br>
dutiyo āsi samāgamo.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_702"></a>
<a class="sc" id="8"></a>
Aṭṭhasattatisatasahassānaṃ,<br>
Tatiyo āsi samāgamo;<br>
Anupādā vimuttānaṃ,<br>
Vimalānaṃ mahesinaṃ.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_703"></a>
<a class="sc" id="9"></a>
Ahaṃ tena samayena,<br>
jaṭilo uggatāpano;<br>
Susīmo nāma nāmena,<br>
mahiyā seṭṭhasammato.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_704"></a>
<a class="sc" id="10"></a>
Dibbaṃ mandāravaṃ pupphaṃ,<br>
padumaṃ pārichattakaṃ;<br>
Devalokāharitvāna,<br>
sambuddhamabhipūjayiṃ.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_705"></a>
<a class="sc" id="11"></a>
Sopi maṃ buddho byākāsi,<br>
atthadassī mahāmuni;<br>
‘Aṭṭhārase kappasate,<br>
ayaṃ buddho bhavissati.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_706"></a>
<a class="sc" id="12"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_707"></a>
<a class="sc" id="13"></a>
Tassāpi vacanaṃ sutvā,<br>
haṭṭho saṃviggamānaso;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_708"></a>
<a class="sc" id="14"></a>
Sobhanaṃ nāma nagaraṃ,<br>
sāgaro nāma khattiyo;<br>
Sudassanā nāma janikā,<br>
atthadassissa satthuno.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_709"></a>
<a class="sc" id="15"></a>
Dasavassasahassāni,<br>
Agāraṃ ajjha so vasi;<br>
Amaragiri sugiri vāhanā,<br>
Tayo pāsādamuttamā.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_710"></a>
<a class="sc" id="16"></a>
Tettiṃsañca sahassāni,<br>
nāriyo samalaṅkatā;<br>
Visākhā nāma nārī ca,<br>
selo nāmāsi atrajo.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_711"></a>
<a class="sc" id="17"></a>
Nimitte caturo disvā,<br>
assayānena nikkhami;<br>
Anūnaaṭṭhamāsāni,<br>
padhānaṃ padahī jino.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_712"></a>
<a class="sc" id="18"></a>
Brahmunā yācito santo,<br>
atthadassī mahāyaso;<br>
Vatti cakkaṃ mahāvīro,<br>
anomuyyāne narāsabho.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_713"></a>
<a class="sc" id="19"></a>
Santo ca upasanto ca,<br>
ahesuṃ aggasāvakā;<br>
Abhayo nāmupaṭṭhāko,<br>
atthadassissa satthuno.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_714"></a>
<a class="sc" id="20"></a>
Dhammā ceva sudhammā ca,<br>
ahesuṃ aggasāvikā;<br>
Bodhi tassa bhagavato,<br>
campakoti pavuccati.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_715"></a>
<a class="sc" id="21"></a>
Nakulo ca nisabho ca,<br>
ahesuṃ aggupaṭṭhakā;<br>
Makilā ca sunandā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_716"></a>
<a class="sc" id="22"></a>
Sopi buddho asamasamo,<br>
asītihatthamuggato;<br>
Sobhate sālarājāva,<br>
uḷurājāva pūrito.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_717"></a>
<a class="sc" id="23"></a>
Tassa pākatikā raṃsī,<br>
anekasatakoṭiyo;<br>
Uddhaṃ adho dasa disā,<br>
pharanti yojanaṃ sadā.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_718"></a>
<a class="sc" id="24"></a>
Sopi buddho narāsabho,<br>
sabbasattuttamo muni;<br>
Vassasatasahassāni,<br>
loke aṭṭhāsi cakkhumā.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_719"></a>
<a class="sc" id="25"></a>
Atulaṃ dassetvā obhāsaṃ,<br>
virocetvā sadevake;<br>
Sopi aniccataṃ patto,<br>
yathaggupādānasaṅkhayā.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_720"></a>
<a class="sc" id="26"></a>
Atthadassī jinavaro,<br>
Anomārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (704)<br>
</p>
</blockquote>
<p class="endsutta">
<a class="ms" id="p_21Bu_721"></a>
<a class="sc" id="27"></a>
Atthadassissa bhagavato vaṃso cuddasamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>