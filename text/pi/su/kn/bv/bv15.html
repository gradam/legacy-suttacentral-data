<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv15">
<article>
<div class="hgroup">
<p class="division">Buddhavaṃsa</p>
<h1>Piyadassībuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_667"></a>
<a class="sc" id="1"></a>
“Sujātassa aparena,<br>
sayambhū lokanāyako;<br>
Durāsado asamasamo,<br>
piyadassī mahāyaso.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_668"></a>
<a class="sc" id="2"></a>
Sopi buddho amitayaso,<br>
ādiccova virocati;<br>
Sabbaṃ tamaṃ nihantvāna,<br>
dhammacakkaṃ pavattayi.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_669"></a>
<a class="sc" id="3"></a>
Tassāpi atulatejassa,<br>
Ahesuṃ abhisamayā tayo;<br>
Koṭisatasahassānaṃ,<br>
Paṭhamābhisamayo ahu.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_670"></a>
<a class="sc" id="4"></a>
Sudassano devarājā,<br>
micchādiṭṭhimarocayi;<br>
Tassa diṭṭhiṃ vinodento,<br>
satthā dhammamadesayi.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_671"></a>
<a class="sc" id="5"></a>
Janasannipāto atulo,<br>
mahāsannipatī tadā;<br>
Navutikoṭisahassānaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_672"></a>
<a class="sc" id="6"></a>
Yadā doṇamukhaṃ hatthiṃ,<br>
vinesi narasārathi;<br>
Asītikoṭisahassānaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_673"></a>
<a class="sc" id="7"></a>
Sannipātā tayo āsuṃ,<br>
tassāpi piyadassino;<br>
Koṭisatasahassānaṃ,<br>
paṭhamo āsi samāgamo.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_674"></a>
<a class="sc" id="8"></a>
Tato paraṃ navutikoṭī,<br>
samiṃsu ekato munī;<br>
Tatiye sannipātamhi,<br>
asītikoṭiyo ahū.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_675"></a>
<a class="sc" id="9"></a>
Ahaṃ tena samayena,<br>
kassapo nāma brāhmaṇo;<br>
Ajjhāyako mantadharo,<br>
tiṇṇaṃ vedāna pāragū.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_676"></a>
<a class="sc" id="10"></a>
Tassa dhammaṃ suṇitvāna,<br>
pasādaṃ janayiṃ ahaṃ;<br>
Koṭisatasahassehi,<br>
saṃghārāmaṃ amāpayiṃ.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_677"></a>
<a class="sc" id="11"></a>
Tassa datvāna ārāmaṃ,<br>
haṭṭho saṃviggamānaso;<br>
Saraṇe pañca sīle ca,<br>
daḷhaṃ katvā samādiyiṃ.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_678"></a>
<a class="sc" id="12"></a>
Sopi maṃ buddho byākāsi,<br>
saṃghamajjhe nisīdiya;<br>
‘Aṭṭhārase kappasate,<br>
ayaṃ buddho bhavissati.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_679"></a>
<a class="sc" id="13"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_680"></a>
<a class="sc" id="14"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_681"></a>
<a class="sc" id="15"></a>
Sudhaññaṃ nāma nagaraṃ,<br>
sudatto nāma khattiyo;<br>
Candā nāmāsi janikā,<br>
piyadassissa satthuno.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_682"></a>
<a class="sc" id="16"></a>
Navavassasahassāni,<br>
Agāraṃ ajjha so vasi;<br>
Sunimmalavimalagiriguhā,<br>
Tayo pāsādamuttamā.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_683"></a>
<a class="sc" id="17"></a>
Tettiṃsasahassāni ca,<br>
Nāriyo samalaṅkatā;<br>
Vimalā nāma nārī ca,<br>
Kañcanāveḷo nāma atrajo.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_684"></a>
<a class="sc" id="18"></a>
Nimitte caturo disvā,<br>
rathayānena nikkhami;<br>
Chamāsaṃ padhānacāraṃ,<br>
acarī purisuttamo.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_685"></a>
<a class="sc" id="19"></a>
Brahmunā yācito santo,<br>
piyadassī mahāmuni;<br>
Vatti cakkaṃ mahāvīro,<br>
usabhuyyāne manorame.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_686"></a>
<a class="sc" id="20"></a>
Pālito sabbadassī ca,<br>
ahesuṃ aggasāvakā;<br>
Sobhito nāmupaṭṭhāko,<br>
piyadassissa satthuno.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_687"></a>
<a class="sc" id="21"></a>
Sujātā dhammadinnā ca,<br>
ahesuṃ aggasāvikā;<br>
Bodhi tassa bhagavato,<br>
kakudhoti pavuccati.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_688"></a>
<a class="sc" id="22"></a>
Sandhako dhammako ceva,<br>
ahesuṃ aggupaṭṭhakā;<br>
Visākhā dhammadinnā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_689"></a>
<a class="sc" id="23"></a>
Sopi buddho amitayaso,<br>
dvattiṃsavaralakkhaṇo;<br>
Asītihatthamubbedho,<br>
sālarājāva dissati.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_690"></a>
<a class="sc" id="24"></a>
Aggicandasūriyānaṃ,<br>
natthi tādisikā pabhā;<br>
Yathā ahu pabhā tassa,<br>
asamassa mahesino.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_691"></a>
<a class="sc" id="25"></a>
Tassāpi devadevassa,<br>
āyu tāvatakaṃ ahu;<br>
Navutivassasahassāni,<br>
loke aṭṭhāsi cakkhumā.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_692"></a>
<a class="sc" id="26"></a>
Sopi buddho asamasamo,<br>
Yugānipi tāni atuliyāni;<br>
Sabbaṃ tamantarahitaṃ,<br>
Nanu rittā sabbasaṅkhārā.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_693"></a>
<a class="sc" id="27"></a>
Piyadassī munivaro,<br>
Assatthārāmamhi nibbuto;<br>
Tatthevassa jinathūpo,<br>
Tīṇiyojanamuggato”ti. (678)<br>
</p>
</blockquote>
<p class="endsutta">
<a class="ms" id="p_21Bu_694"></a>
<a class="sc" id="28"></a>
Piyadassissa bhagavato vaṃso terasamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>