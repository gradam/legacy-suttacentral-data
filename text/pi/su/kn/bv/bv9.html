<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv9">
<article>
<div class="hgroup">
<p class="division">Buddhavaṃsa</p>
<h1>Anomadassībuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_472"></a>
<a class="sc" id="1"></a>
“Sobhitassa aparena,<br>
Sambuddho dvipaduttamo;<br>
Anomadassī amitayaso,<br>
Tejassī duratikkamo.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_473"></a>
<a class="sc" id="2"></a>
So chetvā bandhanaṃ sabbaṃ,<br>
viddhaṃsetvā tayo bhave;<br>
Anivattigamanaṃ maggaṃ,<br>
desesi devamānuse.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_474"></a>
<a class="sc" id="3"></a>
Sāgarova asaṅkhobbho,<br>
pabbatova durāsado;<br>
Ākāsova ananto so,<br>
sālarājāva phullito.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_475"></a>
<a class="sc" id="4"></a>
Dassanenapi taṃ buddhaṃ,<br>
tositā honti pāṇino;<br>
Byāharantaṃ giraṃ sutvā,<br>
amataṃ pāpuṇanti te.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_476"></a>
<a class="sc" id="5"></a>
Dhammābhisamayo tassa,<br>
Iddho phīto tadā ahu;<br>
Koṭisatāni abhisamiṃsu,<br>
Paṭhame dhammadesane.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_477"></a>
<a class="sc" id="6"></a>
Tato paraṃ abhisamaye,<br>
Vassante dhammavuṭṭhiyo;<br>
Asītikoṭiyobhisamiṃsu,<br>
Dutiye dhammadesane.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_478"></a>
<a class="sc" id="7"></a>
Tatoparañhi vassante,<br>
tappayante ca pāṇinaṃ;<br>
Aṭṭhasattatikoṭīnaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_479"></a>
<a class="sc" id="8"></a>
Sannipātā tayo āsuṃ,<br>
tassāpi ca mahesino;<br>
Abhiññābalappattānaṃ,<br>
pupphitānaṃ vimuttiyā.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_480"></a>
<a class="sc" id="9"></a>
Aṭṭhasatasahassānaṃ,<br>
sannipāto tadā ahu;<br>
Pahīnamadamohānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_481"></a>
<a class="sc" id="10"></a>
Sattasatasahassānaṃ,<br>
dutiyo āsi samāgamo;<br>
Anaṅgaṇānaṃ virajānaṃ,<br>
upasantāna tādinaṃ.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_482"></a>
<a class="sc" id="11"></a>
Channaṃ satasahassānaṃ,<br>
tatiyo āsi samāgamo;<br>
Abhiññābalappattānaṃ,<br>
nibbutānaṃ tapassinaṃ.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_483"></a>
<a class="sc" id="12"></a>
Ahaṃ tena samayena,<br>
yakkho āsiṃ mahiddhiko;<br>
Nekānaṃ yakkhakoṭīnaṃ,<br>
vasavattimhi issaro.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_484"></a>
<a class="sc" id="13"></a>
Tadāpi taṃ buddhavaraṃ,<br>
upagantvā mahesinaṃ;<br>
Annapānena tappesiṃ,<br>
sasaṃghaṃ lokanāyakaṃ.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_485"></a>
<a class="sc" id="14"></a>
Sopi maṃ tadā byākāsi,<br>
visuddhanayano muni;<br>
‘Aparimeyyito kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_486"></a>
<a class="sc" id="15"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_487"></a>
<a class="sc" id="16"></a>
Tassāpi vacanaṃ sutvā,<br>
haṭṭho saṃviggamānaso;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_488"></a>
<a class="sc" id="17"></a>
Nagaraṃ candavatī nāma,<br>
yasavā nāma khattiyo;<br>
Mātā yasodharā nāma,<br>
anomadassissa satthuno.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_489"></a>
<a class="sc" id="18"></a>
Dasavassasahassāni,<br>
agāraṃ ajjha so vasi;<br>
Sirī upasirī vaḍḍho,<br>
tayo pāsādamuttamā.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_490"></a>
<a class="sc" id="19"></a>
Tevīsatisahassāni,<br>
nāriyo samalaṅkatā;<br>
Sirimā nāma sā nārī,<br>
upavāṇo nāma atrajo.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_491"></a>
<a class="sc" id="20"></a>
Nimitte caturo disvā,<br>
sivikāyābhinikkhami;<br>
Anūnadasamāsāni,<br>
padhānaṃ padahī jino.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_492"></a>
<a class="sc" id="21"></a>
Brahmunā yācito santo,<br>
anomadassī mahāmuni;<br>
Vatti cakkaṃ mahāvīro,<br>
uyyāne so sudassane.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_493"></a>
<a class="sc" id="22"></a>
Nisabho ca anomo ca,<br>
ahesuṃ aggasāvakā;<br>
Varuṇo nāmupaṭṭhāko,<br>
anomadassissa satthuno.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_494"></a>
<a class="sc" id="23"></a>
Sundarī ca sumanā ca,<br>
ahesuṃ aggasāvikā;<br>
Bodhi tassa bhagavato,<br>
ajjunoti pavuccati.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_495"></a>
<a class="sc" id="24"></a>
Nandivaḍḍho sirivaḍḍho,<br>
ahesuṃ aggupaṭṭhakā;<br>
Uppalā ceva padumā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_496"></a>
<a class="sc" id="25"></a>
Aṭṭhapaṇṇāsaratanaṃ,<br>
accuggato mahāmuni;<br>
Pabhā niddhāvatī tassa,<br>
sataraṃsīva uggato.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_497"></a>
<a class="sc" id="26"></a>
Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_498"></a>
<a class="sc" id="27"></a>
Supupphitaṃ pāvacanaṃ,<br>
arahantehi tādihi;<br>
Vītarāgehi vimalehi,<br>
sobhittha jinasāsanaṃ.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_499"></a>
<a class="sc" id="28"></a>
So ca satthā amitayaso,<br>
Yugāni tāni atuliyāni;<br>
Sabbaṃ tamantarahitaṃ,<br>
Nanu rittā sabbasaṅkhārā.<br>
</p>
<p>
<a class="msdiv" id="msdiv29"></a>
<a class="ms" id="p_21Bu_500"></a>
<a class="sc" id="29"></a>
Anomadassī jino satthā,<br>
Dhammārāmamhi nibbuto;<br>
Tatthevassa jinathūpo,<br>
Ubbedho pañcavīsatī”ti. (491)<br>
</p>
</blockquote>
<p class="endsutta">
<a class="ms" id="p_21Bu_501"></a>
<a class="sc" id="30"></a>
Anomadassissa bhagavato vaṃso sattamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>