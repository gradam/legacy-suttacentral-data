<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="bv3">
<article>
<div class="hgroup">
<p class="division">Buddhavaṃsa</p>
<h1>3 Dīpaṅkarabuddhavaṃsa</h1>
</div>
<blockquote class="gatha">
<p>
<a class="sc" id="1"></a>
<a class="pts" id="pts1.17"></a>
<a class="ms" id="p_21Bu_272"></a>
<a class="msdiv" id="msdiv1"></a>
“Tadā te bhojayitvāna,<br>
sasaṃghaṃ lokanāyakaṃ;<br>
Upagacchuṃ saraṇaṃ tassa,<br>
dīpaṅkarassa satthuno.</p>
<p>
<a class="sc" id="2"></a>
<a class="ms" id="p_21Bu_273"></a>
<a class="msdiv" id="msdiv2"></a>
Saraṇāgamane kañci,<br>
nivesesi tathāgato;<br>
Kañci pañcasu sīlesu,<br>
sīle dasavidhe paraṃ.</p>
<p>
<a class="sc" id="3"></a>
<a class="ms" id="p_21Bu_274"></a>
<a class="msdiv" id="msdiv3"></a>
Kassaci deti sāmaññaṃ,<br>
caturo phalamuttame;<br>
Kassaci asame dhamme,<br>
deti so paṭisambhidā.</p>
<p>
<a class="sc" id="4"></a>
<a class="ms" id="p_21Bu_275"></a>
<a class="msdiv" id="msdiv4"></a>
Kassaci varasamāpattiyo,<br>
Aṭṭha deti narāsabho;<br>
Tisso kassaci vijjāyo,<br>
Chaḷabhiññā pavecchati.</p>
<p>
<a class="sc" id="5"></a>
<a class="ms" id="p_21Bu_276"></a>
<a class="msdiv" id="msdiv5"></a>
Tena yogena janakāyaṃ,<br>
ovadati mahāmuni;<br>
Tena vitthārikaṃ āsi,<br>
lokanāthassa sāsanaṃ.</p>
<p>
<a class="sc" id="6"></a>
<a class="ms" id="p_21Bu_277"></a>
<a class="msdiv" id="msdiv6"></a>
Mahāhanusabhakkhandho,<br>
dīpaṅkarassa nāmako;<br>
Bahū jane tārayati,<br>
parimoceti duggatiṃ.</p>
<p>
<a class="sc" id="7"></a>
<a class="ms" id="p_21Bu_278"></a>
<a class="msdiv" id="msdiv7"></a>
Bodhaneyyaṃ janaṃ disvā,<br>
satasahassepi yojane;<br>
Khaṇena upagantvāna,<br>
bodheti taṃ mahāmuni.</p>
<p>
<a class="sc" id="8"></a>
<a class="pts" id="pts1.22"></a>
<a class="ms" id="p_21Bu_279"></a>
<a class="msdiv" id="msdiv8"></a>
Paṭhamābhisamaye buddho,<br>
koṭisatamabodhayi;<br>
Dutiyābhisamaye nātho,<br>
navutikoṭimabodhayi.</p>
<p>
<a class="sc" id="9"></a>
<a class="ms" id="p_21Bu_280"></a>
<a class="msdiv" id="msdiv9"></a>
Yadā ca devabhavanamhi,<br>
buddho dhammamadesayi;<br>
Navutikoṭisahassānaṃ,<br>
tatiyābhisamayo ahu.</p>
<p>
<a class="sc" id="10"></a>
<a class="ms" id="p_21Bu_281"></a>
<a class="msdiv" id="msdiv10"></a>
Sannipātā tayo āsuṃ,<br>
dīpaṅkarassa satthuno;<br>
Koṭisatasahassānaṃ,<br>
paṭhamo āsi samāgamo.</p>
<p>
<a class="sc" id="11"></a>
<a class="ms" id="p_21Bu_282"></a>
<a class="msdiv" id="msdiv11"></a>
Puna nāradakūṭamhi,<br>
pavivekagate jine;<br>
Khīṇāsavā vītamalā,<br>
samiṃsu satakoṭiyo.</p>
<p>
<a class="sc" id="12"></a>
<a class="ms" id="p_21Bu_283"></a>
<a class="msdiv" id="msdiv12"></a>
Yamhi kāle mahāvīro,<br>
sudassanasiluccaye;<br>
Navakoṭisahassehi,<br>
pavāresi mahāmuni.</p>
<p>
<a class="sc" id="13"></a>
<a class="ms" id="p_21Bu_284"></a>
<a class="msdiv" id="msdiv13"></a>
Dasavīsasahassānaṃ,<br>
dhammābhisamayo ahu;<br>
Ekadvinnaṃ abhisamayā,<br>
gaṇanāto asaṅkhiyā.</p>
<p>
<a class="sc" id="14"></a>
<a class="ms" id="p_21Bu_285"></a>
<a class="msdiv" id="msdiv14"></a>
Vitthārikaṃ bāhujaññaṃ,<br>
iddhaṃ phītaṃ ahū tadā;<br>
Dīpaṅkarassa bhagavato,<br>
sāsanaṃ suvisodhitaṃ.</p>
<p>
<a class="sc" id="15"></a>
<a class="ms" id="p_21Bu_286"></a>
<a class="msdiv" id="msdiv15"></a>
Cattāri satasahassāni,<br>
chaḷabhiññā mahiddhikā;<br>
Dīpaṅkaraṃ lokaviduṃ,<br>
parivārenti sabbadā.</p>
<p>
<a class="sc" id="16"></a>
<a class="ms" id="p_21Bu_287"></a>
<a class="msdiv" id="msdiv16"></a>
Ye keci tena samayena,<br>
jahanti mānusaṃ bhavaṃ;<br>
Apattamānasā sekhā,<br>
garahitā bhavanti te.</p>
<p>
<a class="sc" id="17"></a>
<a class="ms" id="p_21Bu_288"></a>
<a class="msdiv" id="msdiv17"></a>
Supupphitaṃ pāvacanaṃ,<br>
arahantehi tādihi;<br>
Khīṇāsavehi vimalehi,<br>
upasobhati sabbadā.</p>
<p>
<a class="sc" id="18"></a>
<a class="ms" id="p_21Bu_289"></a>
<a class="msdiv" id="msdiv18"></a>
Nagaraṃ rammavatī nāma,<br>
sudevo nāma khattiyo;<br>
Sumedhā nāma janikā,<br>
dīpaṅkarassa satthuno.</p>
<p>
<a class="sc" id="19"></a>
<a class="pts" id="pts1.18"></a>
<a class="ms" id="p_21Bu_290"></a>
<a class="msdiv" id="msdiv19"></a>
Dasavassasahassāni,<br>
agāraṃ ajjha so <span class="var" title='[{"eds":["s2","s3","mr"],"var":"ajjhāvasī jino "},{"eds":["pts1","pts2"],"var":"so vasī "}]'>vasi</span>;<br>
Haṃsā koñcā mayūrā ca,<br>
tayo pāsādamuttamā.</p>
<p>
<a class="sc" id="20"></a>
<a class="ms" id="p_21Bu_291"></a>
<a class="msdiv" id="msdiv20"></a>
Tīṇi satasahassāni,<br>
nāriyo samalaṅkatā;<br>
Padumā nāma sā nārī,<br>
usabhakkhandho atrajo.</p>
<p>
<a class="sc" id="21"></a>
<a class="ms" id="p_21Bu_292"></a>
<a class="msdiv" id="msdiv21"></a>
Nimitte caturo disvā,<br>
hatthiyānena nikkhami;<br>
Anūnadasamāsāni,<br>
padhāne padahī jino.</p>
<p>
<a class="sc" id="22"></a>
<a class="ms" id="p_21Bu_293"></a>
<a class="msdiv" id="msdiv22"></a>
Padhānacāraṃ caritvāna,<br>
abujjhi mānasaṃ muni;<br>
Brahmunā yācito santo,<br>
dīpaṅkaro mahāmuni.</p>
<p>
<a class="sc" id="23"></a>
<a class="pts" id="pts1.23"></a>
<a class="ms" id="p_21Bu_294"></a>
<a class="msdiv" id="msdiv23"></a>
Vatti cakkaṃ mahāvīro,<br>
nandārāme <span class="var" title='[{"eds":["bj"],"var":"sirighare "},{"eds":["s2","s3"],"var":"vasī jino "},{"eds":["pts2"],"var":"sirīdhare "}]'>sirīghare</span>;<br>
Nisinno sirīsamūlamhi,<br>
akā titthiyamaddanaṃ.</p>
<p>
<a class="sc" id="24"></a>
<a class="ms" id="p_21Bu_295"></a>
<a class="msdiv" id="msdiv24"></a>
Sumaṅgalo ca tisso ca,<br>
ahesuṃ aggasāvakā;<br>
<span class="var" title='[{"eds":["mr"],"var":"sobhito "}]'>Sāgato</span> nāmupaṭṭhāko,<br>
dīpaṅkarassa satthuno.</p>
<p>
<a class="sc" id="25"></a>
<a class="ms" id="p_21Bu_296"></a>
<a class="msdiv" id="msdiv25"></a>
Nandā ceva sunandā ca,<br>
ahesuṃ aggasāvikā;<br>
Bodhi tassa bhagavato,<br>
pipphalīti pavuccati.</p>
<p>
<a class="sc" id="26"></a>
<a class="ms" id="p_21Bu_297"></a>
<a class="msdiv" id="msdiv26"></a>
<span class="var" title='[{"eds":["bj","pts2"],"var":"tapassubhallikā "}]'>Tapussabhallikā</span> nāma,<br>
ahesuṃ aggupaṭṭhakā;<br>
Sirimā koṇā upaṭṭhikā,<br>
dīpaṅkarassa satthuno.</p>
<p>
<a class="sc" id="27"></a>
<a class="ms" id="p_21Bu_298"></a>
<a class="msdiv" id="msdiv27"></a>
Asītihatthamubbedho,<br>
dīpaṅkaro mahāmuni;<br>
Sobhati dīparukkhova,<br>
sālarājāva phullito.</p>
<p>
<a class="sc" id="28"></a>
<a class="ms" id="p_21Bu_299"></a>
<a class="msdiv" id="msdiv28"></a>
Satasahassavassāni,<br>
āyu tassa mahesino;<br>
Tāvatā tiṭṭhamāno so,<br>
tāresi janataṃ bahuṃ.</p>
<p>
<a class="sc" id="29"></a>
<a class="ms" id="p_21Bu_300"></a>
<a class="msdiv" id="msdiv29"></a>
Jotayitvāna saddhammaṃ,<br>
santāretvā mahājanaṃ;<br>
Jalitvā aggikkhandhova,<br>
nibbuto so sasāvako.</p>
<p>
<a class="sc" id="30"></a>
<a class="ms" id="p_21Bu_301"></a>
<a class="msdiv" id="msdiv30"></a>
Sā ca iddhi so ca yaso,<br>
Tāni ca pādesu cakkaratanāni;<br>
Sabbaṃ <span class="var" title='[{"eds":["bj","s2","s3","pts1","pts2","mr"],"var":"samantarahitaṃ "}]'>tamantarahitaṃ</span>,<br>
Nanu rittā <span class="var" title='[{"eds":["bj","s2","s3"],"var":"sabbasaṅkhārāti "}]'>sabbasaṅkhārā</span>.</p>
<p>
<a class="sc" id="31"></a>
<a class="ms" id="p_21Bu_302"></a>
<a class="msdiv" id="msdiv31"></a>
Dīpaṅkaro jino satthā,<br>
Nandārāmamhi nibbuto;<br>
Tatthevassa jinathūpo,<br>
Chattiṃsubbedhayojano”ti. (299)</p>
</blockquote>
<p class="endsutta">
<a class="sc" id="32"></a>
<a class="ms" id="p_21Bu_303"></a>
<span class="var" title='[{"eds":["bj","s2","s3"],"var":"dīpaṅkarabuddhavaṃso "}]'>Dīpaṅkarassa bhagavato vaṃso</span> paṭhamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>