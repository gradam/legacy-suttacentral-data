<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv22">
<article>
<div class="hgroup">
<p class="division">Buddhavaṃsa</p>
<h1>Sikhībuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_866"></a>
<a class="sc" id="1"></a>
“Vipassissa aparena,<br>
sambuddho dvipaduttamo;<br>
Sikhivhayo āsi jino,<br>
asamo appaṭipuggalo.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_867"></a>
<a class="sc" id="2"></a>
Mārasenaṃ pamadditvā,<br>
patto sambodhimuttamaṃ;<br>
Dhammacakkaṃ pavattesi,<br>
anukampāya pāṇinaṃ.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_868"></a>
<a class="sc" id="3"></a>
Dhammacakkaṃ pavattente,<br>
sikhimhi jinapuṅgave;<br>
Koṭisatasahassānaṃ,<br>
paṭhamābhisamayo ahu.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_869"></a>
<a class="sc" id="4"></a>
Aparampi dhammaṃ desente,<br>
gaṇaseṭṭhe naruttame;<br>
Navutikoṭisahassānaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_870"></a>
<a class="sc" id="5"></a>
Yamakapāṭihāriyañca,<br>
dassayante sadevake;<br>
Asītikoṭisahassānaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_871"></a>
<a class="sc" id="6"></a>
Sannipātā tayo āsuṃ,<br>
sikhissāpi mahesino;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_872"></a>
<a class="sc" id="7"></a>
Bhikkhusatasahassānaṃ,<br>
paṭhamo āsi samāgamo;<br>
Asītibhikkhusahassānaṃ,<br>
dutiyo āsi samāgamo.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_873"></a>
<a class="sc" id="8"></a>
Sattatibhikkhusahassānaṃ,<br>
tatiyo āsi samāgamo;<br>
Anupalitto padumaṃva,<br>
toyamhi sampavaḍḍhitaṃ.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_874"></a>
<a class="sc" id="9"></a>
Ahaṃ tena samayena,<br>
Arindamo nāma khattiyo;<br>
Sambuddhappamukhaṃ saṃghaṃ,<br>
Annapānena tappayiṃ.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_875"></a>
<a class="sc" id="10"></a>
Bahuṃ dussavaraṃ datvā,<br>
dussakoṭiṃ anappakaṃ;<br>
Alaṅkataṃ hatthiyānaṃ,<br>
sambuddhassa adāsahaṃ.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_876"></a>
<a class="sc" id="11"></a>
Hatthiyānaṃ nimminitvā,<br>
kappiyaṃ upanāmayiṃ;<br>
Pūrayiṃ mānasaṃ mayhaṃ,<br>
niccaṃ daḷhamupaṭṭhitaṃ.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_877"></a>
<a class="sc" id="12"></a>
Sopi maṃ buddho byākāsi,<br>
sikhī lokagganāyako;<br>
‘Ekatiṃse ito kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_878"></a>
<a class="sc" id="13"></a>
Ahu kapilavhayā rammā,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_879"></a>
<a class="sc" id="14"></a>
Tassāhaṃ vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_880"></a>
<a class="sc" id="15"></a>
Nagaraṃ aruṇavatī nāma,<br>
Aruṇo nāma khattiyo;<br>
Pabhāvatī nāma janikā,<br>
Sikhissāpi mahesino.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_881"></a>
<a class="sc" id="16"></a>
Sattavassasahassāni,<br>
agāraṃ ajjha so vasi;<br>
Sucandako giri vasabho,<br>
tayo pāsādamuttamā.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_882"></a>
<a class="sc" id="17"></a>
Catuvīsasahassāni,<br>
nāriyo samalaṅkatā;<br>
Sabbakāmā nāma nārī,<br>
atulo nāma atrajo.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_883"></a>
<a class="sc" id="18"></a>
Nimitte caturo disvā,<br>
hatthiyānena nikkhami;<br>
Aṭṭhamāsaṃ padhānacāraṃ,<br>
acarī purisuttamo.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_884"></a>
<a class="sc" id="19"></a>
Brahmunā yācito santo,<br>
sikhī lokagganāyako;<br>
Vatti cakkaṃ mahāvīro,<br>
migadāye naruttamo.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_885"></a>
<a class="sc" id="20"></a>
Abhibhū sambhavo ceva,<br>
ahesuṃ aggasāvakā;<br>
Khemaṅkaro nāmupaṭṭhāko,<br>
sikhissāpi mahesino.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_886"></a>
<a class="sc" id="21"></a>
Sakhilā ca padumā ca,<br>
ahesuṃ aggasāvikā;<br>
Bodhi tassa bhagavato,<br>
puṇḍarīkoti vuccati.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_887"></a>
<a class="sc" id="22"></a>
Sirivaḍḍho ca nando ca,<br>
ahesuṃ aggupaṭṭhakā;<br>
Cittā ceva suguttā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_888"></a>
<a class="sc" id="23"></a>
Uccattanena so buddho,<br>
sattatihatthamuggato;<br>
Kañcanagghiyasaṅkāso,<br>
dvattiṃsavaralakkhaṇo.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_889"></a>
<a class="sc" id="24"></a>
Tassāpi byāmappabhā kāyā,<br>
divārattiṃ nirantaraṃ;<br>
Disodisaṃ niccharanti,<br>
tīṇiyojanaso pabhā.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_890"></a>
<a class="sc" id="25"></a>
Sattativassasahassāni,<br>
āyu tassa mahesino;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_891"></a>
<a class="sc" id="26"></a>
Dhammameghaṃ pavassetvā,<br>
temayitvā sadevake;<br>
Khemantaṃ pāpayitvāna,<br>
nibbuto so sasāvako.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_892"></a>
<a class="sc" id="27"></a>
Anubyañjanasampannaṃ,<br>
dvattiṃsavaralakkhaṇaṃ;<br>
Sabbaṃ tamantarahitaṃ,<br>
nanu rittā sabbasaṅkhārā.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_893"></a>
<a class="sc" id="28"></a>
Sikhī munivaro buddho,<br>
Assārāmamhi nibbuto;<br>
Tatthevassa thūpavaro,<br>
Tīṇiyojanamuggato”ti. (871)<br>
</p>
</blockquote>
<p class="endsutta">
<a class="ms" id="p_21Bu_894"></a>
<a class="sc" id="29"></a>
Sikhissa bhagavato vaṃso vīsatimo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>