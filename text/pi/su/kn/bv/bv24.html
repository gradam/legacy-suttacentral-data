<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv24">
<article>
<div class="hgroup">
<p class="division">Buddhavaṃsa</p>
<h1>24 Kakusandhabuddhavaṃsa</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_21Bu_926"></a>
<a class="msdiv" id="msdiv1"></a>
“Vessabhussa aparena,<br>
sambuddho dvipaduttamo;<br>
Kakusandho nāma nāmena,<br>
appameyyo durāsado.<br></p>
<p>
<a class="sc" id="2"></a>
<a class="ms" id="p_21Bu_927"></a>
<a class="msdiv" id="msdiv2"></a>
Ugghāṭetvā sabbabhavaṃ,<br>
cariyāya pāramiṃ gato;<br>
Sīhova pañjaraṃ bhetvā,<br>
patto sambodhimuttamaṃ.<br></p>
<p>
<a class="sc" id="3"></a>
<a class="ms" id="p_21Bu_928"></a>
<a class="msdiv" id="msdiv3"></a>
Dhammacakkaṃ pavattente,<br>
Kakusandhe lokanāyake;<br>
Cattārīsakoṭisahassānaṃ,<br>
Dhammābhisamayo ahu.<br></p>
<p>
<a class="sc" id="4"></a>
<a class="ms" id="p_21Bu_929"></a>
<a class="msdiv" id="msdiv4"></a>
Antalikkhamhi ākāse,<br>
yamakaṃ katvā vikubbanaṃ;<br>
Tiṃsakoṭisahassānaṃ,<br>
bodhesi devamānuse.<br></p>
<p>
<a class="sc" id="5"></a>
<a class="ms" id="p_21Bu_930"></a>
<a class="msdiv" id="msdiv5"></a>
Naradevassa yakkhassa,<br>
catusaccappakāsane;<br>
Dhammābhisamayo tassa,<br>
gaṇanāto asaṅkhiyo.<br></p>
<p>
<a class="sc" id="6"></a>
<a class="ms" id="p_21Bu_931"></a>
<a class="msdiv" id="msdiv6"></a>
Kakusandhassa bhagavato,<br>
eko āsi samāgamo;<br>
Khīṇāsavānaṃ vimalānaṃ,<br>
santacittāna tādinaṃ.<br></p>
<p>
<a class="sc" id="7"></a>
<a class="ms" id="p_21Bu_932"></a>
<a class="msdiv" id="msdiv7"></a>
Cattālīsasahassānaṃ,<br>
tadā āsi samāgamo;<br>
Dantabhūmimanuppattānaṃ,<br>
āsavārigaṇakkhayā.<br></p>
<p>
<a class="sc" id="8"></a>
<a class="ms" id="p_21Bu_933"></a>
<a class="msdiv" id="msdiv8"></a>
Ahaṃ tena samayena,<br>
khemo nāmāsi khattiyo;<br>
Tathāgate jinaputte,<br>
dānaṃ datvā anappakaṃ.<br></p>
<p>
<a class="sc" id="9"></a>
<a class="ms" id="p_21Bu_934"></a>
<a class="msdiv" id="msdiv9"></a>
Pattañca cīvaraṃ datvā,<br>
añjanaṃ madhulaṭṭhikaṃ;<br>
Imetaṃ patthitaṃ sabbaṃ,<br>
paṭiyādemi varaṃ varaṃ.<br></p>
<p>
<a class="sc" id="10"></a>
<a class="ms" id="p_21Bu_935"></a>
<a class="msdiv" id="msdiv10"></a>
Sopi maṃ buddho byākāsi,<br>
kakusandho vināyako;<br>
‘Imamhi bhaddake kappe,<br>
ayaṃ buddho bhavissati.<br></p>
<p>
<a class="sc" id="11"></a>
<a class="ms" id="p_21Bu_936"></a>
<a class="msdiv" id="msdiv11"></a>
Ahu kapilavhayā rammā,<br>
…pe… <br>
hessāma sammukhā imaṃ’.<br></p>
<p>
<a class="sc" id="12"></a>
<a class="ms" id="p_21Bu_937"></a>
<a class="msdiv" id="msdiv12"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br></p>
<p>
<a class="sc" id="13"></a>
<a class="ms" id="p_21Bu_938"></a>
<a class="msdiv" id="msdiv13"></a>
Nagaraṃ khemāvatī nāma,<br>
khemo nāmāsahaṃ tadā;<br>
Sabbaññutaṃ gavesanto,<br>
pabbajiṃ tassa santike.<br></p>
<p>
<a class="sc" id="14"></a>
<a class="ms" id="p_21Bu_939"></a>
<a class="msdiv" id="msdiv14"></a>
Brāhmaṇo aggidatto ca,<br>
āsi buddhassa so pitā;<br>
Visākhā nāma janikā,<br>
kakusandhassa satthuno.<br></p>
<p>
<a class="sc" id="15"></a>
<a class="ms" id="p_21Bu_940"></a>
<a class="msdiv" id="msdiv15"></a>
Vasate tattha kheme pure,<br>
sambuddhassa mahākulaṃ;<br>
Narānaṃ pavaraṃ seṭṭhaṃ,<br>
jātimantaṃ mahāyasaṃ.<br></p>
<p>
<a class="sc" id="16"></a>
<a class="ms" id="p_21Bu_941"></a>
<a class="msdiv" id="msdiv16"></a>
Catuvassasahassāni,<br>
Agāraṃ ajjha so vasi;<br>
Kāmakāmavaṇṇakāmasuddhināmā,<br>
Tayo pāsādamuttamā.<br></p>
<p>
<a class="sc" id="17"></a>
<a class="ms" id="p_21Bu_942"></a>
<a class="msdiv" id="msdiv17"></a>
Samattiṃsasahassāni,<br>
nāriyo samalaṅkatā;<br>
Rocinī nāma sā nārī,<br>
uttaro nāma atrajo.<br></p>
<p>
<a class="sc" id="18"></a>
<a class="ms" id="p_21Bu_943"></a>
<a class="msdiv" id="msdiv18"></a>
Nimitte caturo disvā,<br>
rathayānena nikkhami;<br>
Anūnaaṭṭhamāsāni,<br>
padhānaṃ padahī jino.<br></p>
<p>
<a class="sc" id="19"></a>
<a class="ms" id="p_21Bu_944"></a>
<a class="msdiv" id="msdiv19"></a>
Brahmunā yācito santo,<br>
kakusandho vināyako;<br>
Vatti cakkaṃ mahāvīro,<br>
migadāye naruttamo.<br></p>
<p>
<a class="sc" id="20"></a>
<a class="ms" id="p_21Bu_945"></a>
<a class="msdiv" id="msdiv20"></a>
Vidhuro ca sañjīvo ca,<br>
ahesuṃ aggasāvakā;<br>
Buddhijo nāmupaṭṭhāko,<br>
kakusandhassa satthuno.<br></p>
<p>
<a class="sc" id="21"></a>
<a class="ms" id="p_21Bu_946"></a>
<a class="msdiv" id="msdiv21"></a>
Sāmā ca campānāmā ca,<br>
ahesuṃ aggasāvikā;<br>
Bodhi tassa bhagavato,<br>
sirīsoti pavuccati.<br></p>
<p>
<a class="sc" id="22"></a>
<a class="ms" id="p_21Bu_947"></a>
<a class="msdiv" id="msdiv22"></a>
Accuto ca sumano ca,<br>
ahesuṃ aggupaṭṭhakā;<br>
Nandā ceva sunandā ca,<br>
ahesuṃ aggupaṭṭhikā.<br></p>
<p>
<a class="sc" id="23"></a>
<a class="ms" id="p_21Bu_948"></a>
<a class="msdiv" id="msdiv23"></a>
Cattālīsaratanāni,<br>
accuggato mahāmuni;<br>
Kanakappabhā niccharati,<br>
samantā dasayojanaṃ.<br></p>
<p>
<a class="sc" id="24"></a>
<a class="ms" id="p_21Bu_949"></a>
<a class="msdiv" id="msdiv24"></a>
Cattālīsavassasahassāni,<br>
Āyu tassa mahesino;<br>
Tāvatā tiṭṭhamāno so,<br>
Tāresi janataṃ bahuṃ.<br></p>
<p>
<a class="sc" id="25"></a>
<a class="ms" id="p_21Bu_950"></a>
<a class="msdiv" id="msdiv25"></a>
Dhammāpaṇaṃ pasāretvā,<br>
naranārīnaṃ sadevake;<br>
Naditvā sīhanādaṃva,<br>
nibbuto so sasāvako.<br></p>
<p>
<a class="sc" id="26"></a>
<a class="ms" id="p_21Bu_951"></a>
<a class="msdiv" id="msdiv26"></a>
Aṭṭhaṅgavacanasampanno,<br>
acchiddāni nirantaraṃ;<br>
Sabbaṃ tamantarahitaṃ,<br>
nanu rittā sabbasaṅkhārā.<br></p>
<p>
<a class="sc" id="27"></a>
<a class="ms" id="p_21Bu_952"></a>
<a class="msdiv" id="msdiv27"></a>
Kakusandho jinavaro,<br>
Khemārāmamhi nibbuto;<br>
Tatthevassa thūpavaro,<br>
Gāvutaṃ nabhamuggato”ti. (928)<br></p>
</blockquote>
<p class="endsutta">
<a class="sc" id="28"></a>
<a class="ms" id="p_21Bu_953"></a>
Kakusandhassa bhagavato vaṃso dvāvīsatimo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>