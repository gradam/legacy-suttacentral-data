<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv7">
<article>
<div class="hgroup">
<p class="division">Buddhavaṃsa</p>
<h1>Revatabuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_411"></a>
<a class="sc" id="1"></a>
Sumanassa aparena,<br>
revato nāma nāyako;<br>
Anūpamo asadiso,<br>
atulo uttamo jino.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_412"></a>
<a class="sc" id="2"></a>
Sopi dhammaṃ pakāsesi,<br>
brahmunā abhiyācito;<br>
Khandhadhātuvavatthānaṃ,<br>
appavattaṃ bhavābhave.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_413"></a>
<a class="sc" id="3"></a>
Tassābhisamayā tīṇi,<br>
ahesuṃ dhammadesane;<br>
Gaṇanāya na vattabbo,<br>
paṭhamābhisamayo ahu.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_414"></a>
<a class="sc" id="4"></a>
Yadā arindamaṃ rājaṃ,<br>
vinesi revato muni;<br>
Tadā koṭisahassānaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_415"></a>
<a class="sc" id="5"></a>
Sattāhaṃ paṭisallānā,<br>
vuṭṭhahitvā narāsabho;<br>
Koṭisataṃ naramarūnaṃ,<br>
vinesi uttame phale.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_416"></a>
<a class="sc" id="6"></a>
Sannipātā tayo āsuṃ,<br>
revatassa mahesino;<br>
Khīṇāsavānaṃ vimalānaṃ,<br>
suvimuttāna tādinaṃ.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_417"></a>
<a class="sc" id="7"></a>
Atikkantā gaṇanapathaṃ,<br>
paṭhamaṃ ye samāgatā;<br>
Koṭisatasahassānaṃ,<br>
dutiyo āsi samāgamo.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_418"></a>
<a class="sc" id="8"></a>
Yopi paññāya asamo,<br>
tassa cakkānuvattako;<br>
So tadā byādhito āsi,<br>
patto jīvitasaṃsayaṃ.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_419"></a>
<a class="sc" id="9"></a>
Tassa gilānapucchāya,<br>
ye tadā upagatā munī;<br>
Koṭisahassā arahanto,<br>
tatiyo āsi samāgamo.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_420"></a>
<a class="sc" id="10"></a>
Ahaṃ tena samayena,<br>
atidevo nāma brāhmaṇo;<br>
Upagantvā revataṃ buddhaṃ,<br>
saraṇaṃ tassa gañchahaṃ.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_421"></a>
<a class="sc" id="11"></a>
Tassa sīlaṃ samādhiñca,<br>
paññāguṇamanuttamaṃ;<br>
Thomayitvā yathāthāmaṃ,<br>
uttarīyamadāsahaṃ.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_422"></a>
<a class="sc" id="12"></a>
Sopi maṃ buddho byākāsi,<br>
revato lokanāyako;<br>
“Aparimeyyito kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_423"></a>
<a class="sc" id="13"></a>
‘Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_424"></a>
<a class="sc" id="14"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_425"></a>
<a class="sc" id="15"></a>
Tadāpi taṃ buddhadhammaṃ,<br>
saritvā anubrūhayiṃ;<br>
Āharissāmi taṃ dhammaṃ,<br>
yaṃ mayhaṃ abhipatthitaṃ.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_426"></a>
<a class="sc" id="16"></a>
Nagaraṃ sudhaññavatī nāma,<br>
Vipulo nāma khattiyo;<br>
Vipulā nāma janikā,<br>
Revatassa mahesino.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_427"></a>
<a class="sc" id="17"></a>
Cha ca vassasahassāni,<br>
agāraṃ ajjha so vasi;<br>
Sudassano ratanagghi,<br>
āveḷo ca vibhūsito;<br>
Puññakammābhinibbattā,<br>
tayo pāsādamuttamā.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_428"></a>
<a class="sc" id="18"></a>
Tettiṃsa ca sahassāni,<br>
nāriyo samalaṅkatā;<br>
Sudassanā nāma nārī,<br>
varuṇo nāma atrajo.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_429"></a>
<a class="sc" id="19"></a>
Nimitte caturo disvā,<br>
rathayānena nikkhami;<br>
Anūnasattamāsāni,<br>
padhānaṃ padahī jino.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_430"></a>
<a class="sc" id="20"></a>
Brahmunā yācito santo,<br>
revato lokanāyako;<br>
Vatti cakkaṃ mahāvīro,<br>
varuṇārāme sirīghare.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_431"></a>
<a class="sc" id="21"></a>
Varuṇo brahmadevo ca,<br>
ahesuṃ aggasāvakā;<br>
Sambhavo nāmupaṭṭhāko,<br>
revatassa mahesino.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_432"></a>
<a class="sc" id="22"></a>
Bhaddā ceva subhaddā ca,<br>
ahesuṃ aggasāvikā;<br>
Sopi buddho asamasamo,<br>
nāgamūle abujjhatha.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_433"></a>
<a class="sc" id="23"></a>
Padumo kuñjaro ceva,<br>
ahesuṃ aggupaṭṭhakā;<br>
Sirīmā ceva yasavatī,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_434"></a>
<a class="sc" id="24"></a>
Uccattanena so buddho,<br>
asītihatthamuggato;<br>
Obhāseti disā sabbā,<br>
indaketuva uggato.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_435"></a>
<a class="sc" id="25"></a>
Tassa sarīre nibbattā,<br>
pabhāmālā anuttarā;<br>
Divā vā yadi vā rattiṃ,<br>
samantā pharati yojanaṃ.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_436"></a>
<a class="sc" id="26"></a>
Saṭṭhivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_437"></a>
<a class="sc" id="27"></a>
Dassayitvā buddhabalaṃ,<br>
amataṃ loke pakāsayaṃ;<br>
Nibbāyi anupādāno,<br>
yathaggupādānasaṅkhayā.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_438"></a>
<a class="sc" id="28"></a>
So ca kāyo ratananibho,<br>
so ca dhammo asādiso;<br>
Sabbaṃ tamantarahitaṃ,<br>
nanu rittā sabbasaṅkhārā.<br>
</p>
<p>
<a class="msdiv" id="msdiv29"></a>
<a class="ms" id="p_21Bu_439"></a>
<a class="sc" id="29"></a>
Revato yasadharo buddho,<br>
Nibbuto so mahāpure;<br>
Dhātuvitthārikaṃ āsi,<br>
Tesu tesu padesato”ti. (432)<br>
</p>
</blockquote>
<p class="endsutta">
<a class="ms" id="p_21Bu_440"></a>
<a class="sc" id="30"></a>
Revatassa bhagavato vaṃso pañcamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>