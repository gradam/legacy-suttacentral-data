<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv25">
<article>
<div class="hgroup">
<p class="division">Buddhavaṃsa</p>
<h1>Koṇāgamanabuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_954"></a>
<a class="sc" id="1"></a>
“Kakusandhassa aparena,<br>
sambuddho dvipaduttamo;<br>
Koṇāgamano nāma jino,<br>
lokajeṭṭho narāsabho.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_955"></a>
<a class="sc" id="2"></a>
Dasa dhamme pūrayitvāna,<br>
kantāraṃ samatikkami;<br>
Pavāhiya malaṃ sabbaṃ,<br>
patto sambodhimuttamaṃ.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_956"></a>
<a class="sc" id="3"></a>
Dhammacakkaṃ pavattente,<br>
koṇāgamananāyake;<br>
Tiṃsakoṭisahassānaṃ,<br>
paṭhamābhisamayo ahu.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_957"></a>
<a class="sc" id="4"></a>
Pāṭihīraṃ karonte ca,<br>
paravādappamaddane;<br>
Vīsatikoṭisahassānaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_958"></a>
<a class="sc" id="5"></a>
Tato vikubbanaṃ katvā,<br>
jino devapuraṃ gato;<br>
Vasate tattha sambuddho,<br>
silāya paṇḍukambale.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_959"></a>
<a class="sc" id="6"></a>
Pakaraṇe satta desento,<br>
vassaṃ vasati so muni;<br>
Dasakoṭisahassānaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_960"></a>
<a class="sc" id="7"></a>
Tassāpi devadevassa,<br>
eko āsi samāgamo;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_961"></a>
<a class="sc" id="8"></a>
Tiṃsabhikkhusahassānaṃ,<br>
tadā āsi samāgamo;<br>
Oghānamatikkantānaṃ,<br>
bhijjitānañca maccuyā.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_962"></a>
<a class="sc" id="9"></a>
Ahaṃ tena samayena,<br>
pabbato nāma khattiyo;<br>
Mittāmaccehi sampanno,<br>
anantabalavāhano.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_963"></a>
<a class="sc" id="10"></a>
Sambuddhadassanaṃ gantvā,<br>
sutvā dhammamanuttaraṃ;<br>
Nimantetvā sajinasaṃghaṃ,<br>
dānaṃ datvā yadicchakaṃ.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_964"></a>
<a class="sc" id="11"></a>
Pattuṇṇaṃ cīnapaṭṭañca,<br>
koseyyaṃ kambalampi ca;<br>
Sovaṇṇapādukañceva,<br>
adāsiṃ satthusāvake.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_965"></a>
<a class="sc" id="12"></a>
Sopi maṃ buddho byākāsi,<br>
saṃghamajjhe nisīdiya;<br>
‘Imamhi bhaddake kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_966"></a>
<a class="sc" id="13"></a>
Ahu kapilavhayā rammā,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_967"></a>
<a class="sc" id="14"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_968"></a>
<a class="sc" id="15"></a>
Sabbaññutaṃ gavesanto,<br>
dānaṃ datvā naruttame;<br>
Ohāyāhaṃ mahārajjaṃ,<br>
pabbajiṃ jinasantike.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_969"></a>
<a class="sc" id="16"></a>
Nagaraṃ sobhavatī nāma,<br>
sobho nāmāsi khattiyo;<br>
Vasate tattha nagare,<br>
sambuddhassa mahākulaṃ.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_970"></a>
<a class="sc" id="17"></a>
Brāhmaṇo yaññadatto ca,<br>
āsi buddhassa so pitā;<br>
Uttarā nāma janikā,<br>
koṇāgamanassa satthuno.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_971"></a>
<a class="sc" id="18"></a>
Tīṇi vassasahassāni,<br>
Agāraṃ ajjha so vasi;<br>
Tusitasantusitasantuṭṭhā,<br>
Tayo pāsādamuttamā.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_972"></a>
<a class="sc" id="19"></a>
Anūnasoḷasasahassāni,<br>
Nāriyo samalaṅkatā;<br>
Rucigattā nāma nārī,<br>
Satthavāho nāma atrajo.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_973"></a>
<a class="sc" id="20"></a>
Nimitte caturo disvā,<br>
hatthiyānena nikkhami;<br>
Chamāsaṃ padhānacāraṃ,<br>
acarī purisuttamo.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_974"></a>
<a class="sc" id="21"></a>
Brahmunā yācito santo,<br>
koṇāgamananāyako;<br>
Vatti cakkaṃ mahāvīro,<br>
migadāye naruttamo.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_975"></a>
<a class="sc" id="22"></a>
Bhiyyaso uttaro nāma,<br>
ahesuṃ aggasāvakā;<br>
Sotthijo nāmupaṭṭhāko,<br>
koṇāgamanassa satthuno.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_976"></a>
<a class="sc" id="23"></a>
Samuddā uttarā ceva,<br>
ahesuṃ aggasāvikā;<br>
Bodhi tassa bhagavato,<br>
udumbaroti pavuccati.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_977"></a>
<a class="sc" id="24"></a>
Uggo ca somadevo ca,<br>
ahesuṃ aggupaṭṭhakā;<br>
Sīvalā ceva sāmā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_978"></a>
<a class="sc" id="25"></a>
Uccattanena so buddho,<br>
tiṃsahatthasamuggato;<br>
Ukkāmukhe yathā kambu,<br>
evaṃ raṃsīhi maṇḍito.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_979"></a>
<a class="sc" id="26"></a>
Tiṃsavassasahassāni,<br>
āyu buddhassa tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_980"></a>
<a class="sc" id="27"></a>
Dhammacetiṃ samussetvā,<br>
dhammadussavibhūsitaṃ;<br>
Dhammapupphaguḷaṃ katvā,<br>
nibbuto so sasāvako.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_981"></a>
<a class="sc" id="28"></a>
Mahāvilāso tassa jano,<br>
siridhammappakāsano;<br>
Sabbaṃ tamantarahitaṃ,<br>
nanu rittā sabbasaṅkhārā.<br>
</p>
<p>
<a class="msdiv" id="msdiv29"></a>
<a class="ms" id="p_21Bu_982"></a>
<a class="sc" id="29"></a>
Koṇāgamano sambuddho,<br>
Pabbatārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (957)<br>
</p>
</blockquote>
<p class="endsutta">
<a class="ms" id="p_21Bu_983"></a>
<a class="sc" id="30"></a>
Koṇāgamanassa bhagavato vaṃso tevīsatimo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>