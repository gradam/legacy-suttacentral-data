<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv17">
<article>
<div class="hgroup">
<p class="division">Buddhavaṃsa</p>
<h1>Dhammadassībuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_722"></a>
<a class="sc" id="1"></a>
“Tattheva maṇḍakappamhi,<br>
dhammadassī mahāyaso;<br>
Tamandhakāraṃ vidhamitvā,<br>
atirocati sadevake.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_723"></a>
<a class="sc" id="2"></a>
Tassāpi atulatejassa,<br>
dhammacakkappavattane;<br>
Koṭisatasahassānaṃ,<br>
paṭhamābhisamayo ahu.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_724"></a>
<a class="sc" id="3"></a>
Yadā buddho dhammadassī,<br>
vinesi sañjayaṃ isiṃ;<br>
Tadā navutikoṭīnaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_725"></a>
<a class="sc" id="4"></a>
Yadā sakko upāgañchi,<br>
sapariso vināyakaṃ;<br>
Tadā asītikoṭīnaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_726"></a>
<a class="sc" id="5"></a>
Tassāpi devadevassa,<br>
sannipātā tayo ahuṃ;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_727"></a>
<a class="sc" id="6"></a>
Yadā buddho dhammadassī,<br>
Saraṇe vassaṃ upāgami;<br>
Tadā koṭisatasahassānaṃ,<br>
Paṭhamo āsi samāgamo.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_728"></a>
<a class="sc" id="7"></a>
Punāparaṃ yadā buddho,<br>
devato eti mānusaṃ;<br>
Tadāpi satakoṭīnaṃ,<br>
dutiyo āsi samāgamo.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_729"></a>
<a class="sc" id="8"></a>
Punāparaṃ yadā buddho,<br>
pakāsesi dhute guṇe;<br>
Tadā asītikoṭīnaṃ,<br>
tatiyo āsi samāgamo.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_730"></a>
<a class="sc" id="9"></a>
Ahaṃ tena samayena,<br>
sakko āsiṃ purindado;<br>
Dibbena gandhamālena,<br>
tūriyenābhipūjayiṃ.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_731"></a>
<a class="sc" id="10"></a>
Sopi maṃ buddho byākāsi,<br>
devamajjhe nisīdiya;<br>
‘Aṭṭhārase kappasate,<br>
ayaṃ buddho bhavissati.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_732"></a>
<a class="sc" id="11"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_733"></a>
<a class="sc" id="12"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_734"></a>
<a class="sc" id="13"></a>
Saraṇaṃ nāma nagaraṃ,<br>
saraṇo nāma khattiyo;<br>
Sunandā nāma janikā,<br>
dhammadassissa satthuno.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_735"></a>
<a class="sc" id="14"></a>
Aṭṭhavassasahassāni,<br>
Agāraṃ ajjha so vasi;<br>
Arajo virajo sudassano,<br>
Tayo pāsādamuttamā.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_736"></a>
<a class="sc" id="15"></a>
Ticattārīsasahassāni,<br>
nāriyo samalaṅkatā;<br>
Vicikoḷi nāma nārī,<br>
atrajo puññavaḍḍhano.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_737"></a>
<a class="sc" id="16"></a>
Nimitte caturo disvā,<br>
pāsādenābhinikkhami;<br>
Sattāhaṃ padhānacāraṃ,<br>
acarī purisuttamo.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_738"></a>
<a class="sc" id="17"></a>
Brahmunā yācito santo,<br>
dhammadassī narāsabho;<br>
Vatti cakkaṃ mahāvīro,<br>
migadāye naruttamo.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_739"></a>
<a class="sc" id="18"></a>
Padumo phussadevo ca,<br>
ahesuṃ aggasāvakā;<br>
Sunetto nāmupaṭṭhāko,<br>
dhammadassissa satthuno.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_740"></a>
<a class="sc" id="19"></a>
Khemā ca saccanāmā ca,<br>
ahesuṃ aggasāvikā;<br>
Bodhi tassa bhagavato,<br>
bimbijāloti vuccati.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_741"></a>
<a class="sc" id="20"></a>
Subhaddo kaṭissaho ceva,<br>
ahesuṃ aggupaṭṭhakā;<br>
Sāḷiyā ca kaḷiyā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_742"></a>
<a class="sc" id="21"></a>
Sopi buddho asamasamo,<br>
asītihatthamuggato;<br>
Atirocati tejena,<br>
dasasahassimhi dhātuyā.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_743"></a>
<a class="sc" id="22"></a>
Suphullo sālarājāva,<br>
vijjūva gagane yathā;<br>
Majjhanhikeva sūriyo,<br>
evaṃ so upasobhatha.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_744"></a>
<a class="sc" id="23"></a>
Tassāpi atulatejassa,<br>
samakaṃ āsi jīvitaṃ;<br>
Vassasatasahassāni,<br>
loke aṭṭhāsi cakkhumā.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_745"></a>
<a class="sc" id="24"></a>
Obhāsaṃ dassayitvāna,<br>
vimalaṃ katvāna sāsanaṃ;<br>
Cavi candova gagane,<br>
nibbuto so sasāvako.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_746"></a>
<a class="sc" id="25"></a>
Dhammadassī mahāvīro,<br>
Sālārāmamhi nibbuto;<br>
Tatthevassa thūpavaro,<br>
Tīṇiyojanamuggato”ti. (729)<br>
</p>
</blockquote>
<p class="endsutta">
<a class="ms" id="p_21Bu_747"></a>
<a class="sc" id="26"></a>
Dhammadassissa bhagavato vaṃso pannarasamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>