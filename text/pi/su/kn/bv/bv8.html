<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv8">
<article>
<div class="hgroup">
<p class="division">Buddhavaṃsa</p>
<h1>Sobhitabuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_441"></a>
<a class="sc" id="1"></a>
“Revatassa aparena,<br>
sobhito nāma nāyako;<br>
Samāhito santacitto,<br>
asamo appaṭipuggalo.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_442"></a>
<a class="sc" id="2"></a>
So jino sakagehamhi,<br>
mānasaṃ vinivattayi;<br>
Patvāna kevalaṃ bodhiṃ,<br>
dhammacakkaṃ pavattayi.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_443"></a>
<a class="sc" id="3"></a>
Yāva heṭṭhā avīcito,<br>
bhavaggā cāpi uddhato;<br>
Etthantare ekaparisā,<br>
ahosi dhammadesane.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_444"></a>
<a class="sc" id="4"></a>
Tāya parisāya sambuddho,<br>
dhammacakkaṃ pavattayi;<br>
Gaṇanāya na vattabbo,<br>
paṭhamābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_445"></a>
<a class="sc" id="5"></a>
Tato parampi desente,<br>
marūnañca samāgame;<br>
Navutikoṭisahassānaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_446"></a>
<a class="sc" id="6"></a>
Punāparaṃ rājaputto,<br>
jayaseno nāma khattiyo;<br>
Ārāmaṃ ropayitvāna,<br>
buddhe niyyādayī tadā.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_447"></a>
<a class="sc" id="7"></a>
Tassa yāgaṃ pakittento,<br>
dhammaṃ desesi cakkhumā;<br>
Tadā koṭisahassānaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_448"></a>
<a class="sc" id="8"></a>
Sannipātā tayo āsuṃ,<br>
sobhitassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_449"></a>
<a class="sc" id="9"></a>
Uggato nāma so rājā,<br>
dānaṃ deti naruttame;<br>
Tamhi dāne samāgañchuṃ,<br>
arahantā satakoṭiyo.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_450"></a>
<a class="sc" id="10"></a>
Punāparaṃ puragaṇo,<br>
deti dānaṃ naruttame;<br>
Tadā navutikoṭīnaṃ,<br>
dutiyo āsi samāgamo.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_451"></a>
<a class="sc" id="11"></a>
Devaloke vasitvāna,<br>
yadā orohatī jino;<br>
Tadā asītikoṭīnaṃ,<br>
tatiyo āsi samāgamo.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_452"></a>
<a class="sc" id="12"></a>
Ahaṃ tena samayena,<br>
sujāto nāma brāhmaṇo;<br>
Tadā sasāvakaṃ buddhaṃ,<br>
annapānena tappayiṃ.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_453"></a>
<a class="sc" id="13"></a>
Sopi maṃ buddho byākāsi,<br>
sobhito lokanāyako;<br>
‘Aparimeyyito kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_454"></a>
<a class="sc" id="14"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_455"></a>
<a class="sc" id="15"></a>
Tassāpi vacanaṃ sutvā,<br>
haṭṭho saṃviggamānaso;<br>
Tamevatthamanuppattiyā,<br>
uggaṃ dhitimakāsahaṃ.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_456"></a>
<a class="sc" id="16"></a>
Sudhammaṃ nāma nagaraṃ,<br>
sudhammo nāma khattiyo;<br>
Sudhammā nāma janikā,<br>
sobhitassa mahesino.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_457"></a>
<a class="sc" id="17"></a>
Navavassasahassāni,<br>
agāraṃ ajjha so vasi;<br>
Kumudo nāḷino padumo,<br>
tayo pāsādamuttamā.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_458"></a>
<a class="sc" id="18"></a>
Sattatiṃsasahassāni,<br>
nāriyo samalaṅkatā;<br>
Maṇilā nāma sā nārī,<br>
sīho nāmāsi atrajo.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_459"></a>
<a class="sc" id="19"></a>
Nimitte caturo disvā,<br>
pāsādenābhinikkhami;<br>
Sattāhaṃ padhānacāraṃ,<br>
caritvā purisuttamo.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_460"></a>
<a class="sc" id="20"></a>
Brahmunā yācito santo,<br>
sobhito lokanāyako;<br>
Vatti cakkaṃ mahāvīro,<br>
sudhammuyyānamuttame.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_461"></a>
<a class="sc" id="21"></a>
Asamo ca sunetto ca,<br>
ahesuṃ aggasāvakā;<br>
Anomo nāmupaṭṭhāko,<br>
sobhitassa mahesino.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_462"></a>
<a class="sc" id="22"></a>
Nakulā ca sujātā ca,<br>
ahesuṃ aggasāvikā;<br>
Bujjhamāno ca so buddho,<br>
nāgamūle abujjhatha.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_463"></a>
<a class="sc" id="23"></a>
Rammo ceva sudatto ca,<br>
ahesuṃ aggupaṭṭhakā;<br>
Nakulā ceva cittā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_464"></a>
<a class="sc" id="24"></a>
Aṭṭhapaṇṇāsaratanaṃ,<br>
accuggato mahāmuni;<br>
Obhāseti disā sabbā,<br>
sataraṃsīva uggato.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_465"></a>
<a class="sc" id="25"></a>
Yathā suphullaṃ pavanaṃ,<br>
nānāgandhehi dhūpitaṃ;<br>
Tatheva tassa pāvacanaṃ,<br>
sīlagandhehi dhūpitaṃ.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_466"></a>
<a class="sc" id="26"></a>
Yathāpi sāgaro nāma,<br>
dassanena atappiyo;<br>
Tatheva tassa pāvacanaṃ,<br>
savanena atappiyaṃ.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_467"></a>
<a class="sc" id="27"></a>
Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_468"></a>
<a class="sc" id="28"></a>
Ovādaṃ anusiṭṭhiñca,<br>
datvāna sesake jane;<br>
Hutāsanova tāpetvā,<br>
nibbuto so sasāvako.<br>
</p>
<p>
<a class="msdiv" id="msdiv29"></a>
<a class="ms" id="p_21Bu_469"></a>
<a class="sc" id="29"></a>
So ca buddho asamasamo,<br>
tepi sāvakā balappattā;<br>
Sabbaṃ tamantarahitaṃ,<br>
nanu rittā sabbasaṅkhārā.<br>
</p>
<p>
<a class="msdiv" id="msdiv30"></a>
<a class="ms" id="p_21Bu_470"></a>
<a class="sc" id="30"></a>
Sobhito varasambuddho,<br>
Sīhārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (462)<br>
</p>
</blockquote>
<p class="endsutta">
<a class="ms" id="p_21Bu_471"></a>
<a class="sc" id="31"></a>
Sobhitassa bhagavato vaṃso chaṭṭho.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>