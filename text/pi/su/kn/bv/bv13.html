<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv13">
<article>
<div class="hgroup">
<p class="division">Buddhavaṃsa</p>
<h1>13 Sumedhabuddhavaṃsa</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_21Bu_598"></a>
<a class="msdiv" id="msdiv1"></a>
“Padumuttarassa aparena,<br>
Sumedho nāma nāyako;<br>
Durāsado uggatejo,<br>
Sabbalokuttamo muni.<br></p>
<p>
<a class="sc" id="2"></a>
<a class="ms" id="p_21Bu_599"></a>
<a class="msdiv" id="msdiv2"></a>
Pasannanetto sumukho,<br>
brahā uju patāpavā;<br>
Hitesī sabbasattānaṃ,<br>
bahū mocesi bandhanā.<br></p>
<p>
<a class="sc" id="3"></a>
<a class="ms" id="p_21Bu_600"></a>
<a class="msdiv" id="msdiv3"></a>
Yadā buddho pāpuṇitvā,<br>
kevalaṃ bodhimuttamaṃ;<br>
Sudassanamhi nagare,<br>
dhammacakkaṃ pavattayi.<br></p>
<p>
<a class="sc" id="4"></a>
<a class="ms" id="p_21Bu_601"></a>
<a class="msdiv" id="msdiv4"></a>
Tassāpi abhisamayā tīṇi,<br>
Ahesuṃ dhammadesane;<br>
Koṭisatasahassānaṃ,<br>
Paṭhamābhisamayo ahu.<br></p>
<p>
<a class="sc" id="5"></a>
<a class="ms" id="p_21Bu_602"></a>
<a class="msdiv" id="msdiv5"></a>
Punāparaṃ kumbhakaṇṇaṃ,<br>
yakkhaṃ so damayī jino;<br>
Navutikoṭisahassānaṃ,<br>
dutiyābhisamayo ahu.<br></p>
<p>
<a class="sc" id="6"></a>
<a class="ms" id="p_21Bu_603"></a>
<a class="msdiv" id="msdiv6"></a>
Punāparaṃ amitayaso,<br>
catusaccaṃ pakāsayi;<br>
Asītikoṭisahassānaṃ,<br>
tatiyābhisamayo ahu.<br></p>
<p>
<a class="sc" id="7"></a>
<a class="ms" id="p_21Bu_604"></a>
<a class="msdiv" id="msdiv7"></a>
Sannipātā tayo āsuṃ,<br>
sumedhassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.<br></p>
<p>
<a class="sc" id="8"></a>
<a class="ms" id="p_21Bu_605"></a>
<a class="msdiv" id="msdiv8"></a>
Sudassanaṃ nāma nagaraṃ,<br>
upagañchi jino yadā;<br>
Tadā khīṇāsavā bhikkhū,<br>
samiṃsu satakoṭiyo.<br></p>
<p>
<a class="sc" id="9"></a>
<a class="ms" id="p_21Bu_606"></a>
<a class="msdiv" id="msdiv9"></a>
Punāparaṃ devakūṭe,<br>
bhikkhūnaṃ kathinatthate;<br>
Tadā navutikoṭīnaṃ,<br>
dutiyo āsi samāgamo.<br></p>
<p>
<a class="sc" id="10"></a>
<a class="ms" id="p_21Bu_607"></a>
<a class="msdiv" id="msdiv10"></a>
Punāparaṃ dasabalo,<br>
yadā carati cārikaṃ;<br>
Tadā asītikoṭīnaṃ,<br>
tatiyo āsi samāgamo.<br></p>
<p>
<a class="sc" id="11"></a>
<a class="ms" id="p_21Bu_608"></a>
<a class="msdiv" id="msdiv11"></a>
Ahaṃ tena samayena,<br>
uttaro nāma māṇavo;<br>
Asītikoṭiyo mayhaṃ,<br>
ghare sannicitaṃ dhanaṃ.<br></p>
<p>
<a class="sc" id="12"></a>
<a class="ms" id="p_21Bu_609"></a>
<a class="msdiv" id="msdiv12"></a>
Kevalaṃ sabbaṃ datvāna,<br>
sasaṃghe lokanāyake;<br>
Saraṇaṃ tassupagañchiṃ,<br>
pabbajjañcābhirocayiṃ.<br></p>
<p>
<a class="sc" id="13"></a>
<a class="ms" id="p_21Bu_610"></a>
<a class="msdiv" id="msdiv13"></a>
Sopi maṃ buddho byākāsi,<br>
karonto anumodanaṃ;<br>
‘Tiṃsakappasahassamhi,<br>
ayaṃ buddho bhavissati.<br></p>
<p>
<a class="sc" id="14"></a>
<a class="ms" id="p_21Bu_611"></a>
<a class="msdiv" id="msdiv14"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br></p>
<p>
<a class="sc" id="15"></a>
<a class="ms" id="p_21Bu_612"></a>
<a class="msdiv" id="msdiv15"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br></p>
<p>
<a class="sc" id="16"></a>
<a class="ms" id="p_21Bu_613"></a>
<a class="msdiv" id="msdiv16"></a>
Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvāna,<br>
sobhayiṃ jinasāsanaṃ.<br></p>
<p>
<a class="sc" id="17"></a>
<a class="ms" id="p_21Bu_614"></a>
<a class="msdiv" id="msdiv17"></a>
Tatthappamatto viharanto,<br>
Nisajjaṭṭhānacaṅkame;<br>
Abhiññāsu pāramiṃ gantvā,<br>
Brahmalokamagañchahaṃ.<br></p>
<p>
<a class="sc" id="18"></a>
<a class="ms" id="p_21Bu_615"></a>
<a class="msdiv" id="msdiv18"></a>
Sudassanaṃ nāma nagaraṃ,<br>
sudatto nāma khattiyo;<br>
Sudattā nāma janikā,<br>
sumedhassa mahesino.<br></p>
<p>
<a class="sc" id="19"></a>
<a class="ms" id="p_21Bu_616"></a>
<a class="msdiv" id="msdiv19"></a>
Navavassasahassāni,<br>
Agāraṃ ajjha so vasi;<br>
Sucandakañcanasirivaḍḍhā,<br>
Tayo pāsādamuttamā.<br></p>
<p>
<a class="sc" id="20"></a>
<a class="ms" id="p_21Bu_617"></a>
<a class="msdiv" id="msdiv20"></a>
Tisoḷasasahassāni,<br>
nāriyo samalaṅkatā;<br>
Sumanā nāma sā nārī,<br>
punabbasu nāma atrajo.<br></p>
<p>
<a class="sc" id="21"></a>
<a class="ms" id="p_21Bu_618"></a>
<a class="msdiv" id="msdiv21"></a>
Nimitte caturo disvā,<br>
hatthiyānena nikkhami;<br>
Anūnakaṃ aḍḍhamāsaṃ,<br>
padhānaṃ padahī jino.<br></p>
<p>
<a class="sc" id="22"></a>
<a class="ms" id="p_21Bu_619"></a>
<a class="msdiv" id="msdiv22"></a>
Brahmunā yācito santo,<br>
sumedho lokanāyako;<br>
Vatti cakkaṃ mahāvīro,<br>
sudassanuyyānamuttame.<br></p>
<p>
<a class="sc" id="23"></a>
<a class="ms" id="p_21Bu_620"></a>
<a class="msdiv" id="msdiv23"></a>
Saraṇo sabbakāmo ca,<br>
ahesuṃ aggasāvakā;<br>
Sāgaro nāmupaṭṭhāko,<br>
sumedhassa mahesino.<br></p>
<p>
<a class="sc" id="24"></a>
<a class="ms" id="p_21Bu_621"></a>
<a class="msdiv" id="msdiv24"></a>
Rāmā ceva surāmā ca,<br>
ahesuṃ aggasāvikā;<br>
Bodhi tassa bhagavato,<br>
mahānīpoti vuccati.<br></p>
<p>
<a class="sc" id="25"></a>
<a class="ms" id="p_21Bu_622"></a>
<a class="msdiv" id="msdiv25"></a>
Uruvelā yasavā ca,<br>
ahesuṃ aggupaṭṭhakā;<br>
Yasodharā sirimā ca,<br>
ahesuṃ aggupaṭṭhikā.<br></p>
<p>
<a class="sc" id="26"></a>
<a class="ms" id="p_21Bu_623"></a>
<a class="msdiv" id="msdiv26"></a>
Aṭṭhāsītiratanāni,<br>
accuggato mahāmuni;<br>
Obhāseti disā sabbā,<br>
cando tāragaṇe yathā.<br></p>
<p>
<a class="sc" id="27"></a>
<a class="ms" id="p_21Bu_624"></a>
<a class="msdiv" id="msdiv27"></a>
Cakkavattimaṇī nāma,<br>
yathā tapati yojanaṃ;<br>
Tatheva tassa ratanaṃ,<br>
samantā pharati yojanaṃ.<br></p>
<p>
<a class="sc" id="28"></a>
<a class="ms" id="p_21Bu_625"></a>
<a class="msdiv" id="msdiv28"></a>
Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br></p>
<p>
<a class="sc" id="29"></a>
<a class="ms" id="p_21Bu_626"></a>
<a class="msdiv" id="msdiv29"></a>
Tevijjachaḷabhiññehi,<br>
balappattehi tādihi;<br>
Samākulamidaṃ āsi,<br>
arahantehi sādhuhi.<br></p>
<p>
<a class="sc" id="30"></a>
<a class="ms" id="p_21Bu_627"></a>
<a class="msdiv" id="msdiv30"></a>
Tepi sabbe amitayasā,<br>
vippamuttā nirūpadhī;<br>
Ñāṇālokaṃ dassayitvā,<br>
nibbutā te mahāyasā.<br></p>
<p>
<a class="sc" id="31"></a>
<a class="ms" id="p_21Bu_628"></a>
<a class="msdiv" id="msdiv31"></a>
Sumedho jinavaro buddho,<br>
Medhārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (615)<br></p>
</blockquote>
<p class="endsutta">
<a class="sc" id="32"></a>
<a class="ms" id="p_21Bu_629"></a>
Sumedhassa bhagavato vaṃso ekādasamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>