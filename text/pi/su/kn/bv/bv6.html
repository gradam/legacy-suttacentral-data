<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv6">
<article>
<div class="hgroup">
<p class="division">Buddhavaṃsa</p>
<h1>Sumanabuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_376"></a>
<a class="sc" id="1"></a>
“Maṅgalassa aparena,<br>
sumano nāma nāyako;<br>
Sabbadhammehi asamo,<br>
sabbasattānamuttamo.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_377"></a>
<a class="sc" id="2"></a>
Tadā amatabheriṃ so,<br>
āhanī mekhale pure;<br>
Dhammasaṅkhasamāyuttaṃ,<br>
navaṅgaṃ jinasāsanaṃ.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_378"></a>
<a class="sc" id="3"></a>
Nijjinitvā kilese so,<br>
patvā sambodhimuttamaṃ;<br>
Māpesi nagaraṃ satthā,<br>
saddhammapuravaruttamaṃ.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_379"></a>
<a class="sc" id="4"></a>
Nirantaraṃ akuṭilaṃ,<br>
ujuṃ vipulavitthataṃ;<br>
Māpesi so mahāvīthiṃ,<br>
satipaṭṭhānavaruttamaṃ.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_380"></a>
<a class="sc" id="5"></a>
Phale cattāri sāmaññe,<br>
catasso paṭisambhidā;<br>
Chaḷabhiññāṭṭhasamāpattī,<br>
pasāresi tattha vīthiyaṃ.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_381"></a>
<a class="sc" id="6"></a>
Ye appamattā akhilā,<br>
hirivīriyehupāgatā;<br>
Te te ime guṇavare,<br>
ādiyanti yathā sukhaṃ.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_382"></a>
<a class="sc" id="7"></a>
Evametena yogena,<br>
uddharanto mahājanaṃ;<br>
Bodhesi paṭhamaṃ satthā,<br>
koṭisatasahassiyo.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_383"></a>
<a class="sc" id="8"></a>
Yamhi kāle mahāvīro,<br>
ovadī titthiye gaṇe;<br>
Koṭisahassābhisamiṃsu,<br>
dutiye dhammadesane.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_384"></a>
<a class="sc" id="9"></a>
Yadā devā manussā ca,<br>
samaggā ekamānasā;<br>
Nirodhapañhaṃ pucchiṃsu,<br>
saṃsayañcāpi mānasaṃ.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_385"></a>
<a class="sc" id="10"></a>
Tadāpi dhammadesane,<br>
nirodhaparidīpane;<br>
Navutikoṭisahassānaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_386"></a>
<a class="sc" id="11"></a>
Sannipātā tayo āsuṃ,<br>
sumanassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_387"></a>
<a class="sc" id="12"></a>
Vassaṃvutthassa bhagavato,<br>
abhighuṭṭhe pavāraṇe;<br>
Koṭisatasahassehi,<br>
pavāresi tathāgato.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_388"></a>
<a class="sc" id="13"></a>
Tatoparaṃ sannipāte,<br>
vimale kañcanapabbate;<br>
Navutikoṭisahassānaṃ,<br>
dutiyo āsi samāgamo.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_389"></a>
<a class="sc" id="14"></a>
Yadā sakko devarājā,<br>
buddhadassanupāgami;<br>
Asītikoṭisahassānaṃ,<br>
tatiyo āsi samāgamo.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_390"></a>
<a class="sc" id="15"></a>
Ahaṃ tena samayena,<br>
nāgarājā mahiddhiko;<br>
Atulo nāma nāmena,<br>
ussannakusalasañcayo.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_391"></a>
<a class="sc" id="16"></a>
Tadāhaṃ nāgabhavanā,<br>
nikkhamitvā sañātibhi;<br>
Nāgānaṃ dibbaturiyehi,<br>
sasaṃghaṃ jinamupaṭṭhahiṃ.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_392"></a>
<a class="sc" id="17"></a>
Koṭisatasahassānaṃ,<br>
annapānena tappayiṃ;<br>
Paccekadussayugaṃ datvā,<br>
saraṇaṃ tamupāgamiṃ.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_393"></a>
<a class="sc" id="18"></a>
Sopi maṃ buddho byākāsi,<br>
sumano lokanāyako;<br>
‘Aparimeyyito kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_394"></a>
<a class="sc" id="19"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_395"></a>
<a class="sc" id="20"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_396"></a>
<a class="sc" id="21"></a>
Nagaraṃ mekhalaṃ nāma,<br>
sudatto nāma khattiyo;<br>
Sirimā nāma janikā,<br>
sumanassa mahesino.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_397"></a>
<a class="sc" id="22"></a>
Navavassasahassāni,<br>
agāraṃ ajjha so vasi;<br>
Cando sucando vaṭaṃso ca,<br>
tayo pāsādamuttamā.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_398"></a>
<a class="sc" id="23"></a>
Tesaṭṭhisatasahassāni,<br>
nāriyo samalaṅkatā;<br>
Vaṭaṃsikā nāma nārī,<br>
anūpamo nāma atrajo.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_399"></a>
<a class="sc" id="24"></a>
Nimitte caturo disvā,<br>
hatthiyānena nikkhami;<br>
Anūnadasamāsāni,<br>
padhānaṃ padahī jino.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_400"></a>
<a class="sc" id="25"></a>
Brahmunā yācito santo,<br>
sumano lokanāyako;<br>
Vatti cakkaṃ mahāvīro,<br>
mekhale puramuttame.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_401"></a>
<a class="sc" id="26"></a>
Saraṇo bhāvitatto ca,<br>
ahesuṃ aggasāvakā;<br>
Udeno nāmupaṭṭhāko,<br>
sumanassa mahesino.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_402"></a>
<a class="sc" id="27"></a>
Soṇā ca upasoṇā ca,<br>
ahesuṃ aggasāvikā;<br>
Sopi buddho amitayaso,<br>
nāgamūle abujjhatha.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_403"></a>
<a class="sc" id="28"></a>
Varuṇo ceva saraṇo ca,<br>
ahesuṃ aggupaṭṭhakā;<br>
Cālā ca upacālā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv29"></a>
<a class="ms" id="p_21Bu_404"></a>
<a class="sc" id="29"></a>
Uccattanena so buddho,<br>
navutihatthamuggato;<br>
Kañcanagghiyasaṅkāso,<br>
dasasahassī virocati.<br>
</p>
<p>
<a class="msdiv" id="msdiv30"></a>
<a class="ms" id="p_21Bu_405"></a>
<a class="sc" id="30"></a>
Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv31"></a>
<a class="ms" id="p_21Bu_406"></a>
<a class="sc" id="31"></a>
Tāraṇīye tārayitvā,<br>
bodhanīye ca bodhayi;<br>
Parinibbāyi sambuddho,<br>
uḷurājāva atthami.<br>
</p>
<p>
<a class="msdiv" id="msdiv32"></a>
<a class="ms" id="p_21Bu_407"></a>
<a class="sc" id="32"></a>
Te ca khīṇāsavā bhikkhū,<br>
so ca buddho asādiso;<br>
Atulappabhaṃ dassayitvā,<br>
nibbutā ye mahāyasā.<br>
</p>
<p>
<a class="msdiv" id="msdiv33"></a>
<a class="ms" id="p_21Bu_408"></a>
<a class="sc" id="33"></a>
Tañca ñāṇaṃ atuliyaṃ,<br>
Tāni ca atulāni ratanāni;<br>
Sabbaṃ tamantarahitaṃ,<br>
Nanu rittā sabbasaṅkhārā.<br>
</p>
<p>
<a class="msdiv" id="msdiv34"></a>
<a class="ms" id="p_21Bu_409"></a>
<a class="sc" id="34"></a>
Sumano yasadharo buddho,<br>
Aṅgārāmamhi nibbuto;<br>
Tattheva tassa jinathūpo,<br>
Catuyojanamuggato”ti. (403)<br>
</p>
</blockquote>
<p class="endsutta">
<a class="ms" id="p_21Bu_410"></a>
<a class="sc" id="35"></a>
Sumanassa bhagavato vaṃso catuttho.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>