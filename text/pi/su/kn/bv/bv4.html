<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv4">
<article>
<div class="hgroup">
<p class="division">Buddhavaṃsa</p>
<h1>Koṇḍaññabuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_304"></a>
<a class="sc" id="1"></a>
“Dīpaṅkarassa aparena,<br>
Koṇḍañño nāma nāyako;<br>
Anantatejo amitayaso,<br>
Appameyyo durāsado.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_305"></a>
<a class="sc" id="2"></a>
Dharaṇūpamo khamanena,<br>
sīlena sāgarūpamo;<br>
Samādhinā merūpamo,<br>
ñāṇena gaganūpamo.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_306"></a>
<a class="sc" id="3"></a>
Indriyabalabojjhaṅga-<br>
maggasaccappakāsanaṃ;<br>
Pakāsesi sadā buddho,<br>
hitāya sabbapāṇinaṃ.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_307"></a>
<a class="sc" id="4"></a>
Dhammacakkaṃ pavattente,<br>
koṇḍaññe lokanāyake;<br>
Koṭisatasahassānaṃ,<br>
paṭhamābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_308"></a>
<a class="sc" id="5"></a>
Tato parampi desente,<br>
naramarūnaṃ samāgame;<br>
Navutikoṭisahassānaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_309"></a>
<a class="sc" id="6"></a>
Titthiye abhimaddanto,<br>
yadā dhammamadesayi;<br>
Asītikoṭisahassānaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_310"></a>
<a class="sc" id="7"></a>
Sannipātā tayo āsuṃ,<br>
koṇḍaññassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_311"></a>
<a class="sc" id="8"></a>
Koṭisatasahassānaṃ,<br>
paṭhamo āsi samāgamo;<br>
Dutiyo koṭisahassānaṃ,<br>
tatiyo navutikoṭinaṃ.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_312"></a>
<a class="sc" id="9"></a>
Ahaṃ tena samayena,<br>
vijitāvī nāma khattiyo;<br>
Samuddaṃ antamantena,<br>
issariyaṃ vattayāmahaṃ.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_313"></a>
<a class="sc" id="10"></a>
Koṭisatasahassānaṃ,<br>
vimalānaṃ mahesinaṃ;<br>
Saha lokagganāthena,<br>
paramannena tappayiṃ.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_314"></a>
<a class="sc" id="11"></a>
Sopi maṃ buddho byākāsi,<br>
koṇḍañño lokanāyako;<br>
‘Aparimeyyito kappe,<br>
buddho loke bhavissati.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_315"></a>
<a class="sc" id="12"></a>
Padhānaṃ padahitvāna,<br>
katvā dukkarakārikaṃ;<br>
Assatthamūle sambuddho,<br>
bujjhissati mahāyaso.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_316"></a>
<a class="sc" id="13"></a>
Imassa janikā mātā,<br>
māyā nāma bhavissati;<br>
Pitā suddhodano nāma,<br>
ayaṃ hessati gotamo.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_317"></a>
<a class="sc" id="14"></a>
Kolito upatisso ca,<br>
aggā hessanti sāvakā;<br>
Ānando nāmupaṭṭhāko,<br>
upaṭṭhissatimaṃ jinaṃ.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_318"></a>
<a class="sc" id="15"></a>
Khemā uppalavaṇṇā ca,<br>
aggā hessanti sāvikā;<br>
Bodhi tassa bhagavato,<br>
assatthoti pavuccati.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_319"></a>
<a class="sc" id="16"></a>
Citto ca hatthāḷavako,<br>
aggā hessantupaṭṭhakā;<br>
Nandamātā ca uttarā,<br>
aggā hessantupaṭṭhikā;<br>
Āyu vassasataṃ tassa,<br>
gotamassa yasassino’.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_320"></a>
<a class="sc" id="17"></a>
Idaṃ sutvāna vacanaṃ,<br>
asamassa mahesino;<br>
Āmoditā naramarū,<br>
‘buddhabījaṃ kira ayaṃ’.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_321"></a>
<a class="sc" id="18"></a>
Ukkuṭṭhisaddā vattanti,<br>
apphoṭenti hasanti ca;<br>
Katañjalī namassanti,<br>
dasasahassidevatā.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_322"></a>
<a class="sc" id="19"></a>
‘Yadimassa lokanāthassa,<br>
virajjhissāma sāsanaṃ;<br>
Anāgatamhi addhāne,<br>
hessāma sammukhā imaṃ.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_323"></a>
<a class="sc" id="20"></a>
Yathā manussā nadiṃ tarantā,<br>
Paṭititthaṃ virajjhiya;<br>
Heṭṭhātitthe gahetvāna,<br>
Uttaranti mahānadiṃ.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_324"></a>
<a class="sc" id="21"></a>
Evamevaṃ mayaṃ sabbe,<br>
yadi muñcāmimaṃ jinaṃ;<br>
Anāgatamhi addhāne,<br>
hessāma sammukhā imaṃ’.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_325"></a>
<a class="sc" id="22"></a>
Tassāhaṃ vacanaṃ sutvā,<br>
bhiyyo cittaṃ pasādayiṃ;<br>
Tameva atthaṃ sādhento,<br>
mahārajjaṃ jine adaṃ;<br>
Mahārajjaṃ daditvāna,<br>
pabbajiṃ tassa santike.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_326"></a>
<a class="sc" id="23"></a>
Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvāna,<br>
sobhayiṃ jinasāsanaṃ.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_327"></a>
<a class="sc" id="24"></a>
Tatthappamatto viharanto,<br>
nisajjaṭṭhānacaṅkame;<br>
Abhiññāpāramiṃ gantvā,<br>
brahmalokamagañchahaṃ.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_328"></a>
<a class="sc" id="25"></a>
Nagaraṃ rammavatī nāma,<br>
sunando nāma khattiyo;<br>
Sujātā nāma janikā,<br>
koṇḍaññassa mahesino.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_329"></a>
<a class="sc" id="26"></a>
Dasavassasahassāni,<br>
agāraṃ ajjha so vasi;<br>
Suci suruci subho ca,<br>
tayo pāsādamuttamā.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_330"></a>
<a class="sc" id="27"></a>
Tīṇi satasahassāni,<br>
nāriyo samalaṅkatā;<br>
Rucidevī nāma nārī,<br>
vijitaseno atrajo.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_331"></a>
<a class="sc" id="28"></a>
Nimitte caturo disvā,<br>
rathayānena nikkhami;<br>
Anūnadasamāsāni,<br>
padhānaṃ padahī jino.<br>
</p>
<p>
<a class="msdiv" id="msdiv29"></a>
<a class="ms" id="p_21Bu_332"></a>
<a class="sc" id="29"></a>
Brahmunā yācito santo,<br>
koṇḍañño dvipaduttamo;<br>
Vatti cakkaṃ mahāvīro,<br>
devānaṃ nagaruttame.<br>
</p>
<p>
<a class="msdiv" id="msdiv30"></a>
<a class="ms" id="p_21Bu_333"></a>
<a class="sc" id="30"></a>
Bhaddo ceva subhaddo ca,<br>
ahesuṃ aggasāvakā;<br>
Anuruddho nāmupaṭṭhāko,<br>
koṇḍaññassa mahesino.<br>
</p>
<p>
<a class="msdiv" id="msdiv31"></a>
<a class="ms" id="p_21Bu_334"></a>
<a class="sc" id="31"></a>
Tissā ca upatissā ca,<br>
ahesuṃ aggasāvikā;<br>
Sālakalyāṇiko bodhi,<br>
koṇḍaññassa mahesino.<br>
</p>
<p>
<a class="msdiv" id="msdiv32"></a>
<a class="ms" id="p_21Bu_335"></a>
<a class="sc" id="32"></a>
Soṇo ca upasoṇo ca,<br>
ahesuṃ aggupaṭṭhakā;<br>
Nandā ceva sirīmā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv33"></a>
<a class="ms" id="p_21Bu_336"></a>
<a class="sc" id="33"></a>
So aṭṭhāsīti hatthāni,<br>
accuggato mahāmuni;<br>
Sobhate uḷurājāva,<br>
sūriyo majjhanhike yathā.<br>
</p>
<p>
<a class="msdiv" id="msdiv34"></a>
<a class="ms" id="p_21Bu_337"></a>
<a class="sc" id="34"></a>
Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv35"></a>
<a class="ms" id="p_21Bu_338"></a>
<a class="sc" id="35"></a>
Khīṇāsavehi vimalehi,<br>
vicittā āsi medanī;<br>
Yathā gaganamuḷūhi,<br>
evaṃ so upasobhatha.<br>
</p>
<p>
<a class="msdiv" id="msdiv36"></a>
<a class="ms" id="p_21Bu_339"></a>
<a class="sc" id="36"></a>
Tepi nāgā appameyyā,<br>
asaṅkhobbhā durāsadā;<br>
Vijjupātaṃva dassetvā,<br>
nibbutā te mahāyasā.<br>
</p>
<p>
<a class="msdiv" id="msdiv37"></a>
<a class="ms" id="p_21Bu_340"></a>
<a class="sc" id="37"></a>
Sā ca atuliyā jinassa iddhi,<br>
Ñāṇaparibhāvito ca samādhi;<br>
Sabbaṃ tamantarahitaṃ,<br>
Nanu rittā sabbasaṅkhārā.<br>
</p>
<p>
<a class="msdiv" id="msdiv38"></a>
<a class="ms" id="p_21Bu_341"></a>
<a class="sc" id="38"></a>
Koṇḍañño pavaro buddho,<br>
Candārāmamhi nibbuto;<br>
Tattheva cetiyo citto,<br>
Satta yojanamussito”ti. (337)<br>
</p>
</blockquote>
<p class="endsutta">
<a class="ms" id="p_21Bu_342"></a>
<a class="sc" id="39"></a>
Koṇḍaññassa bhagavato vaṃso dutiyo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>