<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv18">
<article>
<div class="hgroup">
<p class="division">Buddhavaṃsa</p>
<h1>Siddhatthabuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_748"></a>
<a class="sc" id="1"></a>
“Dhammadassissa aparena,<br>
siddhattho nāma nāyako;<br>
Nihanitvā tamaṃ sabbaṃ,<br>
sūriyo abbhuggato yathā.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_749"></a>
<a class="sc" id="2"></a>
Sopi patvāna sambodhiṃ,<br>
santārento sadevakaṃ;<br>
Abhivassi dhammameghena,<br>
nibbāpento sadevakaṃ.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_750"></a>
<a class="sc" id="3"></a>
Tassāpi atulatejassa,<br>
Ahesuṃ abhisamayā tayo;<br>
Koṭisatasahassānaṃ,<br>
Paṭhamābhisamayo ahu.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_751"></a>
<a class="sc" id="4"></a>
Punāparaṃ bhīmarathe,<br>
yadā āhani dundubhiṃ;<br>
Tadā navutikoṭīnaṃ,<br>
dutiyābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_752"></a>
<a class="sc" id="5"></a>
Yadā buddho dhammaṃ desesi,<br>
vebhāre so puruttame;<br>
Tadā navutikoṭīnaṃ,<br>
tatiyābhisamayo ahu.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_753"></a>
<a class="sc" id="6"></a>
Sannipātā tayo āsuṃ,<br>
tasmimpi dvipaduttame;<br>
Khīṇāsavānaṃ vimalānaṃ,<br>
santacittāna tādinaṃ.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_754"></a>
<a class="sc" id="7"></a>
Koṭisatānaṃ navutīnaṃ,<br>
asītiyāpi ca koṭinaṃ;<br>
Ete āsuṃ tayo ṭhānā,<br>
vimalānaṃ samāgame.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_755"></a>
<a class="sc" id="8"></a>
Ahaṃ tena samayena,<br>
maṅgalo nāma tāpaso;<br>
Uggatejo duppasaho,<br>
abhiññābalasamāhito.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_756"></a>
<a class="sc" id="9"></a>
Jambuto phalamānetvā,<br>
siddhatthassa adāsahaṃ;<br>
Paṭiggahetvā sambuddho,<br>
idaṃ vacanamabravi.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_757"></a>
<a class="sc" id="10"></a>
‘Passatha imaṃ tāpasaṃ,<br>
jaṭilaṃ uggatāpanaṃ;<br>
Catunnavutito kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_758"></a>
<a class="sc" id="11"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_759"></a>
<a class="sc" id="12"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_760"></a>
<a class="sc" id="13"></a>
Vebhāraṃ nāma nagaraṃ,<br>
udeno nāma khattiyo;<br>
Suphassā nāma janikā,<br>
siddhatthassa mahesino.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_761"></a>
<a class="sc" id="14"></a>
Dasavassasahassāni,<br>
agāraṃ ajjha so vasi;<br>
Kokāsuppalakokanadā,<br>
tayo pāsādamuttamā.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_762"></a>
<a class="sc" id="15"></a>
Tisoḷasasahassāni,<br>
nāriyo samalaṅkatā;<br>
Somanassā nāma sā nārī,<br>
anūpamo nāma atrajo.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_763"></a>
<a class="sc" id="16"></a>
Nimitte caturo disvā,<br>
sivikāyābhinikkhami;<br>
Anūnadasamāsāni,<br>
padhānaṃ padahī jino.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_764"></a>
<a class="sc" id="17"></a>
Brahmunā yācito santo,<br>
siddhattho lokanāyako;<br>
Vatti cakkaṃ mahāvīro,<br>
migadāye naruttamo.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_765"></a>
<a class="sc" id="18"></a>
Sambalo ca sumitto ca,<br>
ahesuṃ aggasāvakā;<br>
Revato nāmupaṭṭhāko,<br>
siddhatthassa mahesino.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_766"></a>
<a class="sc" id="19"></a>
Sīvalā ca surāmā ca,<br>
ahesuṃ aggasāvikā;<br>
Bodhi tassa bhagavato,<br>
kaṇikāroti vuccati.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_767"></a>
<a class="sc" id="20"></a>
Suppiyo ca samuddo ca,<br>
ahesuṃ aggupaṭṭhakā;<br>
Rammā ceva surammā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_768"></a>
<a class="sc" id="21"></a>
So buddho saṭṭhiratanaṃ,<br>
ahosi nabhamuggato;<br>
Kañcanagghiyasaṅkāso,<br>
dasasahassī virocati.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_769"></a>
<a class="sc" id="22"></a>
Sopi buddho asamasamo,<br>
atulo appaṭipuggalo;<br>
Vassasatasahassāni,<br>
loke aṭṭhāsi cakkhumā.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_770"></a>
<a class="sc" id="23"></a>
Vipulaṃ pabhaṃ dassayitvā,<br>
pupphāpetvāna sāvake;<br>
Vilāsetvā samāpatyā,<br>
nibbuto so sasāvako.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_771"></a>
<a class="sc" id="24"></a>
Siddhattho munivaro buddho,<br>
Anomārāmamhi nibbuto;<br>
Tatthevassa thūpavaro,<br>
Catuyojanamuggato”ti. (753)<br>
</p>
</blockquote>
<p class="endsutta">
<a class="ms" id="p_21Bu_772"></a>
<a class="sc" id="25"></a>
Siddhatthassa bhagavato vaṃso soḷasamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>