<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv29">
<article>
<div class="hgroup">
<p class="division">Buddhavaṃsa</p>
<h1>29 Dhātubhājanīyakathā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_21Bu_1082"></a>
<a class="msdiv" id="msdiv1"></a>
Mahāgotamo jinavaro,<br>
kusināramhi nibbuto;<br>
Dhātuvitthārikaṃ āsi,<br>
tesu tesu padesato.<br></p>
<p>
<a class="sc" id="2"></a>
<a class="ms" id="p_21Bu_1083"></a>
<a class="msdiv" id="msdiv2"></a>
Eko ajātasattussa,<br>
eko vesāliyā pure;<br>
Eko kapilavatthusmiṃ,<br>
eko ca allakappake.<br></p>
<p>
<a class="sc" id="3"></a>
<a class="ms" id="p_21Bu_1084"></a>
<a class="msdiv" id="msdiv3"></a>
Eko ca rāmagāmamhi,<br>
eko ca veṭhadīpake;<br>
Eko pāveyyake malle,<br>
eko ca kosinārake.<br></p>
<p>
<a class="sc" id="4"></a>
<a class="ms" id="p_21Bu_1085"></a>
<a class="msdiv" id="msdiv4"></a>
Kumbhassa thūpaṃ kāresi,<br>
brāhmaṇo doṇasavhayo;<br>
Aṅgārathūpaṃ kāresuṃ,<br>
moriyā tuṭṭhamānasā.<br></p>
<p>
<a class="sc" id="5"></a>
<a class="ms" id="p_21Bu_1086"></a>
<a class="msdiv" id="msdiv5"></a>
Aṭṭha sārīrikā thūpā,<br>
navamo kumbhacetiyo;<br>
Aṅgārathūpo dasamo,<br>
tadāyeva patiṭṭhito.<br></p>
<p>
<a class="sc" id="6"></a>
<a class="ms" id="p_21Bu_1087"></a>
<a class="msdiv" id="msdiv6"></a>
Uṇhīsaṃ catasso dāṭhā,<br>
akkhakā dve ca dhātuyo;<br>
Asambhinnā imā satta,<br>
sesā bhinnāva dhātuyo.<br></p>
<p>
<a class="sc" id="7"></a>
<a class="ms" id="p_21Bu_1088"></a>
<a class="msdiv" id="msdiv7"></a>
Mahantā muggamattā ca,<br>
majjhimā bhinnataṇḍulā;<br>
Khuddakā sāsapamattā ca,<br>
nānāvaṇṇā ca dhātuyo.<br></p>
<p>
<a class="sc" id="8"></a>
<a class="ms" id="p_21Bu_1089"></a>
<a class="msdiv" id="msdiv8"></a>
Mahantā suvaṇṇavaṇṇā ca,<br>
muttavaṇṇā ca majjhimā;<br>
Khuddakā makulavaṇṇā ca,<br>
soḷasadoṇamattikā.<br></p>
<p>
<a class="sc" id="9"></a>
<a class="ms" id="p_21Bu_1090"></a>
<a class="msdiv" id="msdiv9"></a>
Mahantā pañca nāḷiyo,<br>
nāḷiyo pañca majjhimā;<br>
Khuddakā cha nāḷī ceva,<br>
etā sabbāpi dhātuyo.<br></p>
<p>
<a class="sc" id="10"></a>
<a class="ms" id="p_21Bu_1091"></a>
<a class="msdiv" id="msdiv10"></a>
Uṇhīsaṃ sīhaḷe dīpe,<br>
brahmaloke ca vāmakaṃ;<br>
Sīhaḷe dakkhiṇakkhañca,<br>
sabbāpetā patiṭṭhitā.<br></p>
<p>
<a class="sc" id="11"></a>
<a class="ms" id="p_21Bu_1092"></a>
<a class="msdiv" id="msdiv11"></a>
Ekā dāṭhā tidasapure,<br>
ekā nāgapure ahu;<br>
Ekā gandhāravisaye,<br>
ekā kaliṅgarājino.<br></p>
<p>
<a class="sc" id="12"></a>
<a class="ms" id="p_21Bu_1093"></a>
<a class="msdiv" id="msdiv12"></a>
Cattālīsasamā dantā,<br>
kesā lomā ca sabbaso;<br>
Devā hariṃsu ekekaṃ,<br>
cakkavāḷaparamparā.<br></p>
<p>
<a class="sc" id="13"></a>
<a class="ms" id="p_21Bu_1094"></a>
<a class="msdiv" id="msdiv13"></a>
Vajirāyaṃ bhagavato,<br>
Patto daṇḍañca cīvaraṃ;<br>
Nivāsanaṃ kulaghare,<br>
Paccattharaṇaṃ kapilavhaye.<br></p>
<p>
<a class="sc" id="14"></a>
<a class="ms" id="p_21Bu_1095"></a>
<a class="msdiv" id="msdiv14"></a>
Pāṭaliputtapuramhi,<br>
karaṇaṃ kāyabandhanaṃ;<br>
Campāyudakasāṭiyaṃ,<br>
uṇṇalomañca kosale.<br></p>
<p>
<a class="sc" id="15"></a>
<a class="ms" id="p_21Bu_1096"></a>
<a class="msdiv" id="msdiv15"></a>
Kāsāvaṃ brahmaloke ca,<br>
veṭhanaṃ tidase pure;<br>
Nisīdanaṃ avantīsu,<br>
raṭṭhe attharaṇaṃ tadā.<br></p>
<p>
<a class="sc" id="16"></a>
<a class="ms" id="p_21Bu_1097"></a>
<a class="msdiv" id="msdiv16"></a>
Araṇī ca mithilāyaṃ,<br>
videhe parisāvanaṃ;<br>
Vāsi sūcigharañcāpi,<br>
indapatthapure tadā.<br></p>
<p>
<a class="sc" id="17"></a>
<a class="ms" id="p_21Bu_1098"></a>
<a class="msdiv" id="msdiv17"></a>
Parikkhārā avasesā,<br>
janapade aparantake;<br>
Paribhuttāni muninā,<br>
akaṃsu manujā tadā.<br></p>
<p>
<a class="sc" id="18"></a>
<a class="ms" id="p_21Bu_1099"></a>
<a class="msdiv" id="msdiv18"></a>
Dhātuvitthārikaṃ āsi,<br>
Gotamassa mahesino;<br>
Pāṇīnaṃ anukampāya,<br>
Ahu porāṇikaṃ tadāti. (1070)<br></p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>