<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="bv5">
<article>
<div class="hgroup">
<p class="division">Buddhavaṃsa</p>
<h1>Maṅgalabuddhavaṃsa</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_21Bu_343"></a>
<a class="sc" id="1"></a>
“Koṇḍaññassa aparena,<br>
maṅgalo nāma nāyako;<br>
Tamaṃ loke nihantvāna,<br>
dhammokkamabhidhārayi.<br>
</p>
<p>
<a class="msdiv" id="msdiv2"></a>
<a class="ms" id="p_21Bu_344"></a>
<a class="sc" id="2"></a>
Atulāsi pabhā tassa,<br>
jinehaññehi uttariṃ;<br>
Candasūriyapabhaṃ hantvā,<br>
dasasahassī virocati.<br>
</p>
<p>
<a class="msdiv" id="msdiv3"></a>
<a class="ms" id="p_21Bu_345"></a>
<a class="sc" id="3"></a>
Sopi buddho pakāsesi,<br>
caturo saccavaruttame;<br>
Te te saccarasaṃ pītvā,<br>
vinodenti mahātamaṃ.<br>
</p>
<p>
<a class="msdiv" id="msdiv4"></a>
<a class="ms" id="p_21Bu_346"></a>
<a class="sc" id="4"></a>
Patvāna bodhimatulaṃ,<br>
paṭhame dhammadesane;<br>
Koṭisatasahassānaṃ,<br>
dhammābhisamayo ahu.<br>
</p>
<p>
<a class="msdiv" id="msdiv5"></a>
<a class="ms" id="p_21Bu_347"></a>
<a class="sc" id="5"></a>
Surindadevabhavane,<br>
buddho dhammamadesayi;<br>
Tadā koṭisahassānaṃ,<br>
dutiyo samayo ahu.<br>
</p>
<p>
<a class="msdiv" id="msdiv6"></a>
<a class="ms" id="p_21Bu_348"></a>
<a class="sc" id="6"></a>
Yadā sunando cakkavattī,<br>
sambuddhaṃ upasaṅkami;<br>
Tadā āhani sambuddho,<br>
dhammabheriṃ varuttamaṃ.<br>
</p>
<p>
<a class="msdiv" id="msdiv7"></a>
<a class="ms" id="p_21Bu_349"></a>
<a class="sc" id="7"></a>
Sunandassānucarā janatā,<br>
Tadāsuṃ navutikoṭiyo;<br>
Sabbepi te niravasesā,<br>
Ahesuṃ ehi bhikkhukā.<br>
</p>
<p>
<a class="msdiv" id="msdiv8"></a>
<a class="ms" id="p_21Bu_350"></a>
<a class="sc" id="8"></a>
Sannipātā tayo āsuṃ,<br>
maṅgalassa mahesino;<br>
Koṭisatasahassānaṃ,<br>
paṭhamo āsi samāgamo.<br>
</p>
<p>
<a class="msdiv" id="msdiv9"></a>
<a class="ms" id="p_21Bu_351"></a>
<a class="sc" id="9"></a>
Dutiyo koṭisatasahassānaṃ,<br>
Tatiyo navutikoṭinaṃ;<br>
Khīṇāsavānaṃ vimalānaṃ,<br>
Tadā āsi samāgamo.<br>
</p>
<p>
<a class="msdiv" id="msdiv10"></a>
<a class="ms" id="p_21Bu_352"></a>
<a class="sc" id="10"></a>
Ahaṃ tena samayena,<br>
surucī nāma brāhmaṇo;<br>
Ajjhāyako mantadharo,<br>
tiṇṇaṃ vedāna pāragū.<br>
</p>
<p>
<a class="msdiv" id="msdiv11"></a>
<a class="ms" id="p_21Bu_353"></a>
<a class="sc" id="11"></a>
Tamahaṃ upasaṅkamma,<br>
Saraṇaṃ gantvāna satthuno;<br>
Sambuddhappamukhaṃ saṃghaṃ,<br>
Gandhamālena pūjayiṃ;<br>
Pūjetvā gandhamālena,<br>
Gavapānena tappayiṃ.<br>
</p>
<p>
<a class="msdiv" id="msdiv12"></a>
<a class="ms" id="p_21Bu_354"></a>
<a class="sc" id="12"></a>
Sopi maṃ buddho byākāsi,<br>
maṅgalo dvipaduttamo;<br>
‘Aparimeyyito kappe,<br>
ayaṃ buddho bhavissati.<br>
</p>
<p>
<a class="msdiv" id="msdiv13"></a>
<a class="ms" id="p_21Bu_355"></a>
<a class="sc" id="13"></a>
Padhānaṃ padahitvāna,<br>
…pe… <br>
hessāma sammukhā imaṃ’.<br>
</p>
<p>
<a class="msdiv" id="msdiv14"></a>
<a class="ms" id="p_21Bu_356"></a>
<a class="sc" id="14"></a>
Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.<br>
</p>
<p>
<a class="msdiv" id="msdiv15"></a>
<a class="ms" id="p_21Bu_357"></a>
<a class="sc" id="15"></a>
Tadā pītimanubrūhanto,<br>
sambodhivarapattiyā;<br>
Buddhe datvāna maṃ gehaṃ,<br>
pabbajiṃ tassa santike.<br>
</p>
<p>
<a class="msdiv" id="msdiv16"></a>
<a class="ms" id="p_21Bu_358"></a>
<a class="sc" id="16"></a>
Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvā,<br>
sobhayiṃ jinasāsanaṃ.<br>
</p>
<p>
<a class="msdiv" id="msdiv17"></a>
<a class="ms" id="p_21Bu_359"></a>
<a class="sc" id="17"></a>
Tatthappamatto viharanto,<br>
brahmaṃ bhāvetva bhāvanaṃ;<br>
Abhiññāpāramiṃ gantvā,<br>
brahmalokamagacchahaṃ.<br>
</p>
<p>
<a class="msdiv" id="msdiv18"></a>
<a class="ms" id="p_21Bu_360"></a>
<a class="sc" id="18"></a>
Uttaraṃ nāma nagaraṃ,<br>
uttaro nāma khattiyo;<br>
Uttarā nāma janikā,<br>
maṅgalassa mahesino.<br>
</p>
<p>
<a class="msdiv" id="msdiv19"></a>
<a class="ms" id="p_21Bu_361"></a>
<a class="sc" id="19"></a>
Navavassasahassāni,<br>
agāraṃ ajjha so vasi;<br>
Yasavā sucimā sirīmā,<br>
tayo pāsādamuttamā.<br>
</p>
<p>
<a class="msdiv" id="msdiv20"></a>
<a class="ms" id="p_21Bu_362"></a>
<a class="sc" id="20"></a>
Samatiṃsasahassāni,<br>
nāriyo samalaṅkatā;<br>
Yasavatī nāma nārī,<br>
sīvalo nāma atrajo.<br>
</p>
<p>
<a class="msdiv" id="msdiv21"></a>
<a class="ms" id="p_21Bu_363"></a>
<a class="sc" id="21"></a>
Nimitte caturo disvā,<br>
assayānena nikkhami;<br>
Anūnaaṭṭhamāsāni,<br>
padhānaṃ padahī jino.<br>
</p>
<p>
<a class="msdiv" id="msdiv22"></a>
<a class="ms" id="p_21Bu_364"></a>
<a class="sc" id="22"></a>
Brahmunā yācito santo,<br>
maṅgalo nāma nāyako;<br>
Vatti cakkaṃ mahāvīro,<br>
vane sirīvaruttame.<br>
</p>
<p>
<a class="msdiv" id="msdiv23"></a>
<a class="ms" id="p_21Bu_365"></a>
<a class="sc" id="23"></a>
Sudevo dhammaseno ca,<br>
ahesuṃ aggasāvakā;<br>
Pālito nāmupaṭṭhāko,<br>
maṅgalassa mahesino.<br>
</p>
<p>
<a class="msdiv" id="msdiv24"></a>
<a class="ms" id="p_21Bu_366"></a>
<a class="sc" id="24"></a>
Sīvalā ca asokā ca,<br>
ahesuṃ aggasāvikā;<br>
Bodhi tassa bhagavato,<br>
nāgarukkhoti vuccati.<br>
</p>
<p>
<a class="msdiv" id="msdiv25"></a>
<a class="ms" id="p_21Bu_367"></a>
<a class="sc" id="25"></a>
Nando ceva visākho ca,<br>
ahesuṃ aggupaṭṭhakā;<br>
Anulā ceva sutanā ca,<br>
ahesuṃ aggupaṭṭhikā.<br>
</p>
<p>
<a class="msdiv" id="msdiv26"></a>
<a class="ms" id="p_21Bu_368"></a>
<a class="sc" id="26"></a>
Aṭṭhāsīti ratanāni,<br>
accuggato mahāmuni;<br>
Tato niddhāvatī raṃsī,<br>
anekasatasahassiyo.<br>
</p>
<p>
<a class="msdiv" id="msdiv27"></a>
<a class="ms" id="p_21Bu_369"></a>
<a class="sc" id="27"></a>
Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv28"></a>
<a class="ms" id="p_21Bu_370"></a>
<a class="sc" id="28"></a>
Yathāpi sāgare ūmī,<br>
na sakkā tā gaṇetuye;<br>
Tatheva sāvakā tassa,<br>
na sakkā te gaṇetuye.<br>
</p>
<p>
<a class="msdiv" id="msdiv29"></a>
<a class="ms" id="p_21Bu_371"></a>
<a class="sc" id="29"></a>
Yāva aṭṭhāsi sambuddho,<br>
maṅgalo lokanāyako;<br>
Na tassa sāsane atthi,<br>
sakilesamaraṇaṃ tadā.<br>
</p>
<p>
<a class="msdiv" id="msdiv30"></a>
<a class="ms" id="p_21Bu_372"></a>
<a class="sc" id="30"></a>
Dhammokkaṃ dhārayitvāna,<br>
santāretvā mahājanaṃ;<br>
Jalitvā dhūmaketūva,<br>
nibbuto so mahāyaso.<br>
</p>
<p>
<a class="msdiv" id="msdiv31"></a>
<a class="ms" id="p_21Bu_373"></a>
<a class="sc" id="31"></a>
Saṅkhārānaṃ sabhāvatthaṃ,<br>
dassayitvā sadevake;<br>
Jalitvā aggikkhandhova,<br>
sūriyo atthaṅgato yathā.<br>
</p>
<p>
<a class="msdiv" id="msdiv32"></a>
<a class="ms" id="p_21Bu_374"></a>
<a class="sc" id="32"></a>
Uyyāne vassare nāma,<br>
Buddho nibbāyi maṅgalo;<br>
Tatthevassa jinathūpo,<br>
Tiṃsayojanamuggato”ti. (369)<br>
</p>
</blockquote>
<p class="endsutta">
<a class="ms" id="p_21Bu_375"></a>
<a class="sc" id="33"></a>
Maṅgalassa bhagavato vaṃso tatiyo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>