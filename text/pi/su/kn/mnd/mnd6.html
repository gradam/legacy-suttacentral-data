<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mnd6">
<article>
<div class="hgroup">
<p class="division">Mahāniddesa</p>
<p>Aṭṭhakavagga</p>
<h1>Jarāsuttaniddesa</h1>
</div>
<p>
<a class="ms" id="p_24Mn_415"></a><a class="sc" id="1"></a>Atha
jarāsuttaniddesaṃ vakkhati— </p>
<blockquote class="gatha">
<p>
<a class="msdiv" id="msdiv39"></a>
<a class="ms" id="p_24Mn_416"></a>
<a class="sc" id="2"></a>
<strong>Appaṃ vata jīvitaṃ idaṃ,</strong>
<br>
<strong>Oraṃ vassasatāpi miyyati;</strong>
<br>
<strong>Yo cepi aticca jīvati,</strong>
<br>
<strong>Atha kho so jarasāpi miyyati.</strong>
<br>
</p>
</blockquote>
<p>
<a class="ms" id="p_24Mn_417"></a><a class="sc" id="3"></a><strong>Appaṃ vata
jīvitaṃ idan</strong>ti.
<strong>Jīvitan</strong>ti āyu ṭhiti yapanā yāpanā iriyanā vattanā pālanā
jīvitaṃ jīvitindriyaṃ. Api ca dvīhi kāraṇehi appakaṃ jīvitaṃ thokaṃ jīvitaṃ—
ṭhitiparittatāya vā appakaṃ jīvitaṃ, sarasaparittatāya vā appakaṃ jīvitaṃ.
Kathaṃ ṭhitiparittatāya vā appakaṃ jīvitaṃ? Atīte cittakkhaṇe jīvittha, na
jīvati na jīvissati; anāgate cittakkhaṇe jīvissati, na jīvati na jīvittha;
paccuppanne cittakkhaṇe jīvati, na jīvittha na jīvissati.</p>
<blockquote class="gatha">
<p>
<a class="ms" id="p_24Mn_418"></a>
<a class="sc" id="4"></a>
“Jīvitaṃ attabhāvo ca,<br>
sukhadukkhā ca kevalā;<br>
Ekacittasamāyuttā,<br>
lahuso vattate khaṇo.<br>
</p>
<p>
<a class="ms" id="p_24Mn_419"></a>
<a class="sc" id="5"></a>
Cullāsītisahassāni,<br>
kappā tiṭṭhanti ye marū;<br>
Na tveva tepi jīvanti,<br>
dvīhi cittehi saṃyutā.<br>
</p>
<p>
<a class="ms" id="p_24Mn_420"></a>
<a class="sc" id="6"></a>
Ye niruddhā marantassa,<br>
tiṭṭhamānassa vā idha;<br>
Sabbepi sadisā khandhā,<br>
gatā appaṭisandhikā.<br>
</p>
<p>
<a class="ms" id="p_24Mn_421"></a>
<a class="sc" id="7"></a>
Anantarā ca ye bhaggā,<br>
ye ca bhaggā anāgatā;<br>
Tadantare niruddhānaṃ,<br>
vesamaṃ natthi lakkhaṇe.<br>
</p>
<p>
<a class="ms" id="p_24Mn_422"></a>
<a class="sc" id="8"></a>
Anibbattena na jāto,<br>
paccuppannena jīvati;<br>
Cittabhaggā mato loko,<br>
paññatti paramatthiyā.<br>
</p>
<p>
<a class="ms" id="p_24Mn_423"></a>
<a class="sc" id="9"></a>
Yathā ninnā pavattanti,<br>
chandena pariṇāmitā;<br>
Acchinnadhārā vattanti,<br>
saḷāyatanapaccayā.<br>
</p>
<p>
<a class="ms" id="p_24Mn_424"></a>
<a class="sc" id="10"></a>
Anidhānagatā bhaggā,<br>
puñjo natthi anāgate;<br>
Nibbattā ye ca tiṭṭhanti,<br>
āragge sāsapūpamā.<br>
</p>
<p>
<a class="ms" id="p_24Mn_425"></a>
<a class="sc" id="11"></a>
Nibbattānañca dhammānaṃ,<br>
bhaṅgo nesaṃ purakkhato;<br>
Palokadhammā tiṭṭhanti,<br>
purāṇehi amissitā.<br>
</p>
<p>
<a class="ms" id="p_24Mn_426"></a>
<a class="sc" id="12"></a>
Adassanato āyanti,<br>
bhaṅgā gacchantyadassanaṃ;<br>
Vijjuppādova ākāse,<br>
uppajjanti vayanti cā”ti.<br>
</p>
</blockquote>
<p>
<a class="ms" id="p_24Mn_427"></a><a class="sc" id="13"></a>Evaṃ
ṭhitiparittatāya appakaṃ jīvitaṃ.</p>
<p>
<a class="ms" id="p_24Mn_428"></a><a class="sc" id="14"></a>Kathaṃ
sarasaparittatāya appakaṃ jīvitaṃ? Assāsūpanibaddhaṃ jīvitaṃ,
passāsūpanibaddhaṃ jīvitaṃ, assāsapassāsūpanibaddhaṃ jīvitaṃ,
mahābhūtūpanibaddhaṃ jīvitaṃ, kabaḷīkārāhārūpanibaddhaṃ jīvitaṃ,
usmūpanibaddhaṃ jīvitaṃ, viññāṇūpanibaddhaṃ jīvitaṃ. Mūlampi imesaṃ dubbalaṃ,
pubbahetūpi imesaṃ dubbalā, ye paccayā tepi dubbalā, yepi pabhāvikā tepi
dubbalā, sahabhūpi imesaṃ dubbalā, sampayogāpi imesaṃ dubbalā, sahajāpi imesaṃ
dubbalā, yāpi payojikā sāpi dubbalā. Aññamaññaṃ ime niccadubbalā, aññamaññaṃ
anavaṭṭhitā ime. Aññamaññaṃ paripātayanti ime, aññamaññassa hi natthi tāyitā,
na cāpi ṭhapenti aññamaññaṃ ime. Yopi nibbattako so na vijjati.</p>
<blockquote class="gatha">
<p>
<a class="ms" id="p_24Mn_429"></a>
<a class="sc" id="15"></a>
“Na ca kenaci koci hāyati,<br>
Gandhabbā ca ime hi sabbaso;<br>
Purimehi pabhāvikā ime,<br>
Yepi pabhāvikā te pure matā;<br>
Purimāpi ca pacchimāpi ca,<br>
Aññamaññaṃ na kadāci maddasaṃsū”ti.<br>
</p>
</blockquote>
<p>
<a class="ms" id="p_24Mn_430"></a><a class="sc" id="16"></a>Evaṃ
sarasaparittatāya appakaṃ jīvitaṃ.</p>
<p>
<a class="ms" id="p_24Mn_431"></a><a class="sc" id="17"></a>Api ca
cātumahārājikānaṃ devānaṃ jīvitaṃ upādāya manussānaṃ appakaṃ jīvitaṃ parittaṃ
jīvitaṃ thokaṃ jīvitaṃ khaṇikaṃ jīvitaṃ lahukaṃ jīvitaṃ ittaraṃ jīvitaṃ
anaddhanīyaṃ jīvitaṃ naciraṭṭhitikaṃ jīvitaṃ. Tāvatiṃsānaṃ devānaṃ…pe…  yāmānaṃ
devānaṃ…  tusitānaṃ devānaṃ…  nimmānaratīnaṃ devānaṃ…  paranimmitavasavattīnaṃ
devānaṃ…  brahmakāyikānaṃ devānaṃ jīvitaṃ upādāya manussānaṃ appakaṃ jīvitaṃ
parittaṃ jīvitaṃ thokaṃ jīvitaṃ khaṇikaṃ jīvitaṃ lahukaṃ jīvitaṃ ittaraṃ
jīvitaṃ anaddhanīyaṃ jīvitaṃ naciraṭṭhitikaṃ jīvitaṃ. Vuttañhetaṃ bhagavatā—
“appamidaṃ, bhikkhave, manussānaṃ āyu, gamaniyo samparāyo, mantāya boddhabbaṃ,
kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ. Yo,
bhikkhave, ciraṃ jīvati, so vassasataṃ appaṃ vā bhiyyo.</p>
<blockquote class="gatha">
<p>
<a class="ms" id="p_24Mn_432"></a>
<a class="sc" id="18"></a>
Appamāyu manussānaṃ,<br>
hīḷeyya naṃ suporiso;<br>
Careyyādittasīsova,<br>
natthi maccussanāgamo.<br>
</p>
<p>
<a class="ms" id="p_24Mn_433"></a>
<a class="sc" id="19"></a>
Accayanti ahorattā,<br>
jīvitaṃ uparujjhati;<br>
Āyu khiyyati maccānaṃ,<br>
kunnadīnaṃva odakan”ti.<br>
</p>
</blockquote>
<p>
<a class="ms" id="p_24Mn_434"></a><a class="sc" id="20"></a>Appaṃ vata jīvitaṃ
idaṃ.</p>
<p>
<a class="ms" id="p_24Mn_435"></a><a class="sc" id="21"></a><strong>Oraṃ
vassasatāpi miyyatī</strong>ti. Kalalakālepi cavati marati antaradhāyati
vippalujjati, abbudakālepi cavati marati antaradhāyati vippalujjati, pesikālepi
cavati marati antaradhāyati vippalujjati, ghanakālepi cavati marati
antaradhāyati vippalujjati, pasākhakālepi cavati marati antaradhāyati
vippalujjati, jātamattopi cavati marati antaradhāyati vippalujjati, sūtigharepi
cavati marati antaradhāyati vippalujjati, addhamāsikopi cavati marati
antaradhāyati vippalujjati, māsikopi cavati marati antaradhāyati vippalujjati,
dvemāsikopi…  temāsikopi…  catumāsikopi…  pañcamāsikopi cavati marati
antaradhāyati vippalujjati, chamāsikopi…  sattamāsikopi…  aṭṭhamāsikopi…
navamāsikopi…  dasamāsikopi…  saṃvaccharikopi cavati marati antaradhāyati
vippalujjati, dvevassikopi…  tivassikopi…  catuvassikopi…  pañcavassikopi…
chavassikopi…  sattavassikopi…  aṭṭhavassikopi…  navavassikopi…  dasavassikopi…
vīsativassikopi…  tiṃsavassikopi…  cattārīsavassikopi…  paññāsavassikopi…
saṭṭhivassikopi…  sattativassikopi…  asītivassikopi…  navutivassikopi cavati
marati antaradhāyati vippalujjatīti—  oraṃ vassasatāpi miyyati.</p>
<p>
<a class="ms" id="p_24Mn_436"></a><a class="sc" id="22"></a><strong>Yo cepi
aticca jīvatī</strong>ti. Yo vassasataṃ atikkamitvā jīvati so ekaṃ vā vassaṃ
jīvati, dve vā vassāni jīvati, tīṇi vā vassāni jīvati, cattāri vā vassāni
jīvati, pañca vā vassāni jīvati…pe…  dasa vā vassāni jīvati, vīsati vā vassāni
jīvati, tiṃsaṃ vā vassāni jīvati, cattārīsaṃ vā vassāni jīvatīti—  yo cepi
aticca jīvati.
<strong>Atha kho so jarasāpi miyyatī</strong>ti. Yadā jiṇṇo hoti vuddho
mahallako addhagato vayoanuppatto khaṇḍadanto palitakeso vilūnaṃ khalitasiro
valinaṃ tilakāhatagatto vaṅko bhoggo daṇḍaparāyano, so jarāyapi cavati marati
antaradhāyati vippalujjati, natthi maraṇamhā mokkho.</p>
<blockquote class="gatha">
<p>
<a class="ms" id="p_24Mn_437"></a>
<a class="sc" id="23"></a>
“Phalānamiva pakkānaṃ,<br>
pāto patanato bhayaṃ;<br>
Evaṃ jātāna maccānaṃ,<br>
niccaṃ maraṇato bhayaṃ.<br>
</p>
<p>
<a class="ms" id="p_24Mn_438"></a>
<a class="sc" id="24"></a>
Yathāpi kumbhakārassa,<br>
kataṃ mattikabhājanaṃ;<br>
Sabbaṃ bhedanapariyantaṃ,<br>
evaṃ maccāna jīvitaṃ.<br>
</p>
<p>
<a class="ms" id="p_24Mn_439"></a>
<a class="sc" id="25"></a>
Daharā ca mahantā ca,<br>
ye bālā ye ca paṇḍitā;<br>
Sabbe maccuvasaṃ yanti,<br>
sabbe maccuparāyanā.<br>
</p>
<p>
<a class="ms" id="p_24Mn_440"></a>
<a class="sc" id="26"></a>
Tesaṃ maccuparetānaṃ,<br>
gacchataṃ paralokato;<br>
Na pitā tāyate puttaṃ,<br>
ñātī vā pana ñātake.<br>
</p>
<p>
<a class="ms" id="p_24Mn_441"></a>
<a class="sc" id="27"></a>
Pekkhataññeva ñātīnaṃ,<br>
passa lālappataṃ puthu;<br>
Ekamekova maccānaṃ,<br>
govajjho viya niyyati;<br>
Evamabbhāhato loko,<br>
maccunā ca jarāya cā”ti.<br>
</p>
</blockquote>
<p>
<a class="ms" id="p_24Mn_442"></a><a class="sc" id="28"></a>Atha kho so
jarasāpi miyyati.</p>
<p>
<a class="ms" id="p_24Mn_443"></a><a class="sc" id="29"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_444"></a>
<a class="sc" id="30"></a>
“Appaṃ vata jīvitaṃ idaṃ,<br>
Oraṃ vassasatāpi miyyati;<br>
Yo cepi aticca jīvati,<br>
Atha kho so jarasāpi miyyatī”ti.<br>
</p>
<p>
<a class="msdiv" id="msdiv40"></a>
<a class="ms" id="p_24Mn_445"></a>
<a class="sc" id="31"></a>
<strong>Socanti janā mamāyite,</strong>
<br>
<strong>Na hi santi niccā pariggahā;</strong>
<br>
<strong>Vinābhāvaṃ santamevidaṃ,</strong>
<br>
<strong>Iti disvā nāgāramāvase.</strong>
<br>
</p>
</blockquote>
<p>
<a class="ms" id="p_24Mn_446"></a><a class="sc" id="32"></a><strong>Socanti
janā mamāyite</strong>ti.
<strong>Janā</strong>ti khattiyā ca brāhmaṇā ca vessā ca suddā ca gahaṭṭhā ca
pabbajitā ca devā ca manussā ca.
<strong>Mamattā</strong>ti dve mamattā—  taṇhāmamattañca diṭṭhimamattañca…pe…
idaṃ taṇhāmamattaṃ…pe…  idaṃ diṭṭhimamattaṃ. Mamāyitaṃ vatthuṃ acchedasaṅkinopi
socanti, acchijjantepi socanti, acchinnepi socanti. Mamāyitaṃ vatthuṃ
vipariṇāmasaṅkinopi socanti, vipariṇāmantepi socanti, vipariṇatepi socanti
kilamanti paridevanti urattāḷiṃ kandanti sammohaṃ āpajjantīti—  socanti janā
mamāyite.</p>
<p>
<a class="ms" id="p_24Mn_447"></a><a class="sc" id="33"></a><strong>Na hi santi
niccā pariggahā</strong>ti. Dve pariggahā—  taṇhāpariggaho ca diṭṭhipariggaho
ca…pe…  ayaṃ taṇhāpariggaho…pe…  ayaṃ diṭṭhipariggaho. Taṇhāpariggaho anicco
saṅkhato paṭiccasamuppanno khayadhammo vayadhammo virāgadhammo nirodhadhammo
vipariṇāmadhammo. Diṭṭhipariggahopi anicco saṅkhato paṭiccasamuppanno
khayadhammo vayadhammo virāgadhammo nirodhadhammo vipariṇāmadhammo. Vuttañhetaṃ
bhagavatā—  “passatha no tumhe, bhikkhave, taṃ pariggahaṃ yvāyaṃ pariggaho
nicco dhuvo sassato avipariṇāmadhammo sassatisamaṃ tatheva tiṭṭheyyā”ti? “No
hetaṃ, bhante”. “Sādhu, bhikkhave. Ahampi kho taṃ, bhikkhave, pariggahaṃ na
samanupassāmi, yvāyaṃ pariggaho nicco dhuvo sassato avipariṇāmadhammo
sassatisamaṃ tatheva tiṭṭheyyā”ti. Pariggahā niccā dhuvā sassatā
avipariṇāmadhammā natthi na santi na saṃvijjanti na labbhantīti—  na hi santi
niccā pariggahā.</p>
<p>
<a class="ms" id="p_24Mn_448"></a><a class="sc" id="34"></a><strong>Vinābhāvaṃ
santamevidan</strong>ti. Nānābhāve vinābhāve aññathābhāve sante saṃvijjamāne
upalabbhiyamāne. Vuttañhetaṃ bhagavatā —  “alaṃ, ānanda. Mā soci mā paridevi.
Nanu etaṃ, ānanda, mayā paṭikacceva akkhātaṃ—  ‘sabbeheva piyehi manāpehi
nānābhāvo vinābhāvo aññathābhāvo. Taṃ kutettha, ānanda, labbhā—  yaṃ taṃ jātaṃ
bhūtaṃ saṅkhataṃ palokadhammaṃ taṃ vata mā palujjī’ti. Netaṃ ṭhānaṃ vijjati.
Purimānaṃ purimānaṃ khandhānaṃ dhātūnaṃ āyatanānaṃ vipariṇāmaññathābhāvā
pacchimā pacchimā khandhā ca dhātuyo ca āyatanāni ca pavattantī”ti—  vinābhāvaṃ
santamevidaṃ.</p>
<p>
<a class="ms" id="p_24Mn_449"></a><a class="sc" id="35"></a><strong>Iti disvā
nāgāramāvase</strong>ti.
<strong>Itī</strong>ti padasandhi padasaṃsaggo padapāripūrī akkharasamavāyo
byañjanasiliṭṭhatā padānupubbatā metaṃ.
<strong>Itī</strong>ti iti disvā passitvā tulayitvā tīrayitvā vibhāvayitvā
vibhūtaṃ katvā mamattesūti—  iti disvā.
<strong>Nāgāramāvase</strong>ti sabbaṃ gharāvāsapalibodhaṃ chinditvā
puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ
chinditvā sannidhipalibodhaṃ chinditvā kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajitvā akiñcanabhāvaṃ upagantvā eko careyya
vihareyya iriyeyya vatteyya pāleyya yapeyya yāpeyyāti—  iti disvā nāgāramāvase.
</p>
<p>
<a class="ms" id="p_24Mn_450"></a><a class="sc" id="36"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_451"></a>
<a class="sc" id="37"></a>
“Socanti janā mamāyite,<br>
Na hi santi niccā pariggahā;<br>
Vinābhāvaṃ santamevidaṃ,<br>
Iti disvā nāgāramāvase”ti.<br>
</p>
<p>
<a class="msdiv" id="msdiv41"></a>
<a class="ms" id="p_24Mn_452"></a>
<a class="sc" id="38"></a>
<strong>Maraṇenapi taṃ pahīyati,</strong>
<br>
<strong>Yaṃ puriso mamidanti maññati;</strong>
<br>
<strong>Etampi viditvāna paṇḍito,</strong>
<br>
<strong>Na mamattāya nametha māmako.</strong>
<br>
</p>
</blockquote>
<p>
<a class="ms" id="p_24Mn_453"></a><a class="sc" id="39"></a><strong>Maraṇenapi
taṃ pahīyatī</strong>ti.
<strong>Maraṇan</strong>ti yā tesaṃ tesaṃ sattānaṃ tamhā tamhā sattanikāyā cuti
cavanatā bhedo antaradhānaṃ maccumaraṇaṃ kālaṃkiriyā khandhānaṃ bhedo
kaḷevarassa nikkhepo jīvitindriyassupacchedo.
<strong>Tan</strong>ti rūpagataṃ vedanāgataṃ saññāgataṃ saṅkhāragataṃ
viññāṇagataṃ.
<strong>Pahīyatī</strong>ti pahīyati jahīyati vijahīyati antaradhāyati
vippalujjati. Bhāsitampi hetaṃ— </p>
<blockquote class="gatha">
<p>
<a class="ms" id="p_24Mn_454"></a>
<a class="sc" id="40"></a>
“Pubbeva maccaṃ vijahanti bhogā,<br>
Maccova ne pubbataraṃ jahāti;<br>
Asassatā bhogino kāmakāmī,<br>
Tasmā na socāmahaṃ sokakāle.<br>
</p>
<p>
<a class="ms" id="p_24Mn_455"></a>
<a class="sc" id="41"></a>
Udeti āpūrati veti cando,<br>
Atthaṃ tapetvāna paleti sūriyo;<br>
Viditā mayā sattuka lokadhammā,<br>
Tasmā na socāmahaṃ sokakāle”ti.<br>
</p>
</blockquote>
<p>
<a class="ms" id="p_24Mn_456"></a><a class="sc" id="42"></a><strong>Maraṇenapi
taṃ pahīyati.</strong>
<strong>Yaṃ puriso mamidanti maññatī</strong>ti.
<strong>Yan</strong>ti rūpagataṃ vedanāgataṃ saññāgataṃ saṅkhāragataṃ
viññāṇagataṃ.
<strong>Puriso</strong>ti saṅkhā samaññā paññatti vohāro nāmaṃ nāmakammaṃ
nāmadheyyaṃ nirutti byañjanaṃ abhilāpo.
<strong>Mamidanti maññatī</strong>ti taṇhāmaññanāya maññati, diṭṭhimaññanāya
maññati, mānamaññanāya maññati, kilesamaññanāya maññati, duccaritamaññanāya
maññati, payogamaññanāya maññati, vipākamaññanāya maññatīti—  yaṃ puriso
mamidanti maññati.</p>
<p>
<a class="ms" id="p_24Mn_457"></a><a class="sc" id="43"></a><strong>Etampi
viditvāna paṇḍito</strong>ti. Etaṃ ādīnavaṃ ñatvā jānitvā tulayitvā tīrayitvā
vibhāvayitvā vibhūtaṃ katvā mamattesūti, etampi viditvā paṇḍito dhīro paṇḍito
paññavā buddhimā ñāṇī vibhāvī medhāvīti—  etampi viditvāna paṇḍito.</p>
<p>
<a class="ms" id="p_24Mn_458"></a><a class="sc" id="44"></a><strong>Na
mamattāya nametha māmako</strong>ti.
<strong>Mamattā</strong>ti dve mamattā—  taṇhāmamattañca diṭṭhimamattañca…pe…
idaṃ taṇhāmamattaṃ…pe…  idaṃ diṭṭhimamattaṃ.
<strong>Māmako</strong>ti buddhamāmako dhammamāmako saṃghamāmako. So
bhagavantaṃ mamāyati, bhagavā taṃ puggalaṃ pariggaṇhāti. Vuttañhetaṃ bhagavatā—
“ye te, bhikkhave, bhikkhū kuhā thaddhā lapā siṅgī unnaḷā asamāhitā, na me
te, bhikkhave, bhikkhū māmakā; apagatā ca te, bhikkhave, bhikkhū imasmā
dhammavinayā. Na ca te imasmiṃ dhammavinaye vuddhiṃ virūḷhiṃ vepullaṃ
āpajjanti. Ye ca kho te, bhikkhave, bhikkhū nikkuhā nillapā dhīrā atthaddhā
susamāhitā, te kho me, bhikkhave, bhikkhū māmakā; anapagatā ca te, bhikkhave,
bhikkhū imasmā dhammavinayā. Te ca imasmiṃ dhammavinaye vuddhiṃ virūḷhiṃ
vepullaṃ āpajjanti.</p>
<blockquote class="gatha">
<p>
<a class="ms" id="p_24Mn_459"></a>
<a class="sc" id="45"></a>
Kuhā thaddhā lapā siṅgī,<br>
unnaḷā asamāhitā;<br>
Na te dhamme virūhanti,<br>
sammāsambuddhadesite.<br>
</p>
<p>
<a class="ms" id="p_24Mn_460"></a>
<a class="sc" id="46"></a>
Nikkuhā nillapā dhīrā,<br>
atthaddhā susamāhitā;<br>
Te ve dhamme virūhanti,<br>
sammāsambuddhadesite”.<br>
</p>
</blockquote>
<p>
<a class="ms" id="p_24Mn_461"></a><a class="sc" id="47"></a><strong>Na
mamattāya nametha māmako</strong>ti. Māmako taṇhāmamattaṃ pahāya diṭṭhimamattaṃ
paṭinissajjitvā mamattāya na nameyya na onameyya, na tanninno assa na tappoṇo
na tappabbhāro na tadadhimutto na tadadhipateyyoti—  na mamattāya nametha
māmako.</p>
<p>
<a class="ms" id="p_24Mn_462"></a><a class="sc" id="48"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_463"></a>
<a class="sc" id="49"></a>
“Maraṇenapi taṃ pahīyati,<br>
Yaṃ puriso mamidanti maññati;<br>
Etampi viditvāna paṇḍito,<br>
Na mamattāya nametha māmako”ti.<br>
</p>
<p>
<a class="msdiv" id="msdiv42"></a>
<a class="ms" id="p_24Mn_464"></a>
<a class="sc" id="50"></a>
<strong>Supinena yathāpi saṅgataṃ,</strong>
<br>
<strong>Paṭibuddho puriso na passati;</strong>
<br>
<strong>Evampi piyāyitaṃ janaṃ,</strong>
<br>
<strong>Petaṃ kālaṅkataṃ na passati.</strong>
<br>
</p>
</blockquote>
<p>
<a class="ms" id="p_24Mn_465"></a><a class="sc" id="51"></a><strong>Supinena
yathāpi saṅgatan</strong>ti. Saṅgataṃ samāgataṃ samāhitaṃ sannipatitanti—
supinena yathāpi saṅgataṃ.
<strong>Paṭibuddho puriso na passatī</strong>ti yathā puriso supinagato candaṃ
passati, sūriyaṃ passati, mahāsamuddaṃ passati, sineruṃ pabbatarājānaṃ passati,
hatthiṃ passati, assaṃ passati, rathaṃ passati, pattiṃ passati, senābyūhaṃ
passati, ārāmarāmaṇeyyakaṃ passati, vanarāmaṇeyyakaṃ…  bhūmirāmaṇeyyakaṃ…
pokkharaṇīrāmaṇeyyakaṃ passati; paṭibuddho na kiñci passatīti—  paṭibuddho
puriso na passati.</p>
<p>
<a class="ms" id="p_24Mn_466"></a><a class="sc" id="52"></a><strong>Evampi
piyāyitaṃ janan</strong>ti.
<strong>Evan</strong>ti opammasampaṭipādanaṃ.
<strong>Piyāyitaṃ janan</strong>ti mamāyitaṃ janaṃ mātaraṃ vā pitaraṃ vā
bhātaraṃ vā bhaginiṃ vā puttaṃ vā dhītaraṃ vā mittaṃ vā amaccaṃ vā ñātiṃ vā
sālohitaṃ vāti—  evampi piyāyitaṃ janaṃ.</p>
<p>
<a class="ms" id="p_24Mn_467"></a><a class="sc" id="53"></a><strong>Petaṃ
kālaṅkataṃ na passatī</strong>ti.
<strong>Peto</strong> vuccati mato. Kālaṅkataṃ na passati na dakkhati
nādhigacchati na vindati na paṭilabhatīti—  petaṃ kālaṅkataṃ na passati.</p>
<p>
<a class="ms" id="p_24Mn_468"></a><a class="sc" id="54"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_469"></a>
<a class="sc" id="55"></a>
“Supinena yathāpi saṅgataṃ,<br>
Paṭibuddho puriso na passati;<br>
Evampi piyāyitaṃ janaṃ,<br>
Petaṃ kālaṅkataṃ na passatī”ti.<br>
</p>
<p>
<a class="msdiv" id="msdiv43"></a>
<a class="ms" id="p_24Mn_470"></a>
<a class="sc" id="56"></a>
<strong>Diṭṭhāpi sutāpi te janā,</strong>
<br>
<strong>Yesaṃ nāmamidaṃ pavuccati;</strong>
<br>
<strong>Nāmaṃyevāvasissati</strong><strong>,</strong>
<br>
<strong>Akkheyyaṃ petassa jantuno.</strong>
<br>
</p>
</blockquote>
<p>
<a class="ms" id="p_24Mn_471"></a><a class="sc" id="57"></a><strong>Diṭṭhāpi
sutāpi te janā</strong>ti.
<strong>Diṭṭhā</strong>ti ye cakkhuviññāṇābhisambhūtā.
<strong>Sutā</strong>ti ye sotaviññāṇābhisambhūtā.
<strong>Te janā</strong>ti khattiyā ca brāhmaṇā ca vessā ca suddā ca gahaṭṭhā
ca pabbajitā ca devā ca manussā cāti—  diṭṭhāpi sutāpi te janā.</p>
<p>
<a class="ms" id="p_24Mn_472"></a><a class="sc" id="58"></a><strong>Yesaṃ
nāmamidaṃ pavuccatī</strong>ti.
<strong>Yesan</strong>ti yesaṃ khattiyānaṃ brāhmaṇānaṃ vessānaṃ suddānaṃ
gahaṭṭhānaṃ pabbajitānaṃ devānaṃ manussānaṃ.
<strong>Nāman</strong>ti saṅkhā samaññā paññatti vohāro nāmaṃ nāmakammaṃ
nāmadheyyaṃ nirutti byañjanaṃ abhilāpo.
<strong>Pavuccatī</strong>ti vuccati pavuccati kathīyati bhaṇīyati dīpīyati
voharīyatīti—  yesaṃ nāmamidaṃ pavuccati.</p>
<p>
<a class="ms" id="p_24Mn_473"></a><a class="sc" id="59"></a><strong>Nāmaṃyevāvasissati
akkheyyan</strong>ti. Rūpagataṃ vedanāgataṃ saññāgataṃ saṅkhāragataṃ
viññāṇagataṃ pahīyati jahīyati vijahīyati antaradhāyati vippalujjati,
nāmaṃyevāvasissati.
<strong>Akkheyyan</strong>ti. Akkhātuṃ kathetuṃ bhaṇituṃ dīpayituṃ voharitunti—
nāmaṃ evāvasissati akkheyyaṃ.
<strong>Petassa jantuno</strong>ti.
<strong>Petassā</strong>ti matassa kālaṅkatassa.
<strong>Jantuno</strong>ti sattassa narassa mānavassa posassa puggalassa
jīvassa jāgussa jantussa indagussa manujassāti—  petassa jantuno.</p>
<p>
<a class="ms" id="p_24Mn_474"></a><a class="sc" id="60"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_475"></a>
<a class="sc" id="61"></a>
“Diṭṭhāpi sutāpi te janā,<br>
Yesaṃ nāmamidaṃ pavuccati;<br>
Nāmaṃyevāvasissati,<br>
Akkheyyaṃ petassa jantuno”ti.<br>
</p>
<p>
<a class="msdiv" id="msdiv44"></a>
<a class="ms" id="p_24Mn_476"></a>
<a class="sc" id="62"></a>
<strong>Sokapparidevamaccharaṃ,</strong>
<br>
<strong>Na pajahanti giddhā mamāyite;</strong>
<br>
<strong>Tasmā munayo pariggahaṃ,</strong>
<br>
<strong>Hitvā acariṃsu khemadassino.</strong>
<br>
</p>
</blockquote>
<p>
<a class="ms" id="p_24Mn_477"></a><a class="sc" id="63"></a><strong>Sokapparidevamaccharaṃ
na pajahanti giddhā mamāyite</strong>ti.
<strong>Soko</strong>ti ñātibyasanena vā phuṭṭhassa bhogabyasanena vā
phuṭṭhassa rogabyasanena vā phuṭṭhassa sīlabyasanena vā phuṭṭhassa
diṭṭhibyasanena vā phuṭṭhassa aññataraññatarena byasanena samannāgatassa
aññataraññatarena dukkhadhammena phuṭṭhassa soko socanā socitattaṃ antosoko
antoparisoko antodāho antoparidāho cetaso parijjhāyanā domanassaṃ sokasallaṃ.
<strong>Paridevo</strong>ti ñātibyasanena vā phuṭṭhassa…pe…  diṭṭhibyasanena vā
phuṭṭhassa aññataraññatarena byasanena samannāgatassa aññataraññatarena
dukkhadhammena phuṭṭhassa ādevo paridevo ādevanā paridevanā ādevitattaṃ
paridevitattaṃ vācā palāpo vippalāpo lālappo lālappāyanā lālappāyitattaṃ.
<strong>Macchariyan</strong>ti pañca macchariyāni—  āvāsamacchariyaṃ,
kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Yaṃ
evarūpaṃ macchariyaṃ maccharāyanā maccharāyitattaṃ vevicchaṃ kadariyaṃ
kaṭukañcukatā aggahitattaṃ cittassa—  idaṃ vuccati macchariyaṃ. Api ca
khandhamacchariyampi macchariyaṃ, dhātumacchariyampi macchariyaṃ,
āyatanamacchariyampi macchariyaṃ gāho—  idaṃ vuccati macchariyaṃ. Gedho vuccati
taṇhā. Yo rāgo sārāgo…pe…  abhijjhā lobho akusalamūlaṃ.
<strong>Mamattā</strong>ti dve mamattā—  taṇhāmamattañca diṭṭhimamattañca…pe…
idaṃ taṇhāmamattaṃ…pe…  idaṃ diṭṭhimamattaṃ. Mamāyitaṃ vatthuṃ acchedasaṅkinopi
socanti, acchijjantepi socanti, acchinnepi socanti, mamāyitaṃ vatthuṃ
vipariṇāmasaṅkinopi socanti, vipariṇāmantepi socanti, vipariṇatepi socanti,
mamāyitaṃ vatthuṃ acchedasaṅkinopi paridevanti, acchijjantepi paridevanti,
acchinnepi paridevanti. Mamāyitaṃ vatthuṃ vipariṇāmasaṅkinopi paridevanti,
vipariṇāmantepi paridevanti, vipariṇatepi paridevanti. Mamāyitaṃ vatthuṃ
rakkhanti gopenti pariggaṇhanti mamāyanti maccharāyanti; mamāyitasmiṃ
vatthusmiṃ sokaṃ na jahanti, paridevaṃ na jahanti, macchariyaṃ na jahanti,
gedhaṃ na jahanti na pajahanti na vinodenti na byantiṃ karonti na anabhāvaṃ
gamentīti—  sokapparidevamaccharaṃ na pajahanti giddhā mamāyite.</p>
<p>
<a class="ms" id="p_24Mn_478"></a><a class="sc" id="64"></a><strong>Tasmā
munayo pariggahaṃ, hitvā acariṃsu khemadassino</strong>ti.
<strong>Tasmā</strong>ti tasmā taṃkāraṇā taṃhetu tappaccayā taṃnidānā etaṃ
ādīnavaṃ sampassamānā mamattesūti—  tasmā.
<strong>Munayo</strong>ti
<strong>monaṃ</strong> vuccati ñāṇaṃ. Yā paññā pajānanā…pe…  amoho dhammavicayo
sammādiṭṭhi. Tena ñāṇena samannāgatā munayo monappattā. Tīṇi moneyyāni—
kāyamoneyyaṃ, vacīmoneyyaṃ, manomoneyyaṃ…pe…  saṅgajālamaticca so muni.
<strong>Pariggaho</strong>ti dve pariggahā—  taṇhāpariggaho ca diṭṭhipariggaho
ca…pe…  ayaṃ taṇhāpariggaho…pe…  ayaṃ diṭṭhipariggaho. Munayo taṇhāpariggahaṃ
pariccajitvā diṭṭhipariggahaṃ paṭinissajjitvā cajitvā pajahitvā vinodetvā
byantiṃ karitvā anabhāvaṃ gametvā acariṃsu vihariṃsu iriyiṃsu vattiṃsu pāliṃsu
yapiṃsu yāpiṃsu.
<strong>Khemadassino</strong>ti
<strong>khemaṃ</strong> vuccati amataṃ nibbānaṃ. Yo so sabbasaṅkhārasamatho
sabbūpadhipaṭinissaggo taṇhakkhayo virāgo nirodho nibbānaṃ.
<strong>Khemadassino</strong>ti khemadassino tāṇadassino leṇadassino
saraṇadassino abhayadassino accutadassino amatadassino nibbānadassinoti—  tasmā
munayo pariggahaṃ hitvā acariṃsu khemadassino.</p>
<p>
<a class="ms" id="p_24Mn_479"></a><a class="sc" id="65"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_480"></a>
<a class="sc" id="66"></a>
“Sokapparidevamaccharaṃ,<br>
Na jahanti giddhā mamāyite;<br>
Tasmā munayo pariggahaṃ,<br>
Hitvā acariṃsu khemadassino”ti.<br>
</p>
<p>
<a class="msdiv" id="msdiv45"></a>
<a class="ms" id="p_24Mn_481"></a>
<a class="sc" id="67"></a>
<strong>Patilīnacarassa bhikkhuno,</strong>
<br>
<strong>Bhajamānassa vivittamāsanaṃ;</strong>
<br>
<strong>Sāmaggiyamāhu tassa taṃ,</strong>
<br>
<strong>Yo attānaṃ bhavane na dassaye.</strong>
<br>
</p>
</blockquote>
<p>
<a class="ms" id="p_24Mn_482"></a><a class="sc" id="68"></a><strong>Patilīnacarassa
bhikkhuno</strong>ti. Patilīnacarā vuccanti satta sekkhā. Arahā patilīno.
Kiṃkāraṇā patilīnacarā vuccanti satta sekkhā? Te tato tato cittaṃ patilīnentā
patikuṭentā pativaṭṭentā sanniruddhantā sanniggaṇhantā sannivārentā rakkhantā
gopentā caranti vicaranti viharanti iriyanti vattenti pālenti yapenti yāpenti,
cakkhudvāre cittaṃ patilīnentā patikuṭentā pativaṭṭentā sanniruddhantā
sanniggaṇhantā sannivārentā rakkhantā gopentā caranti vicaranti viharanti
iriyanti vattenti pālenti yapenti yāpenti, sotadvāre cittaṃ…pe…  ghānadvāre
cittaṃ…  jivhādvāre cittaṃ…  kāyadvāre cittaṃ…  manodvāre cittaṃ patilīnentā
patikuṭentā pativaṭṭentā sanniruddhantā sanniggaṇhantā sannivārentā rakkhantā
gopentā caranti vicaranti viharanti iriyanti vattenti pālenti yapenti yāpenti.
Yathā kukkuṭapattaṃ vā nhārudaddulaṃ vā aggimhi pakkhittaṃ patilīyati
patikuṭati pativaṭṭati na sampasāriyati; evamevaṃ tato tato cittaṃ patilīnentā
patikuṭentā pativaṭṭentā sanniruddhantā sanniggaṇhantā sannivārentā rakkhantā
gopentā caranti vicaranti viharanti iriyanti vattenti pālenti yapenti yāpenti,
cakkhudvāre cittaṃ…  sotadvāre cittaṃ…  ghānadvāre cittaṃ…  jivhādvāre cittaṃ…
kāyadvāre cittaṃ…  manodvāre cittaṃ patilīnentā patikuṭentā pativaṭṭentā
sanniruddhantā sanniggaṇhantā sannivārentā rakkhantā gopentā caranti vicaranti
viharanti iriyanti vattenti pālenti yapenti yāpenti. Taṃkāraṇā patilīnacarā
vuccanti satta sekkhā.
<strong>Bhikkhuno</strong>ti puthujjanakalyāṇakassa vā bhikkhuno sekkhassa vā
bhikkhunoti—  patilīnacarassa bhikkhuno.</p>
<p>
<a class="ms" id="p_24Mn_483"></a><a class="sc" id="69"></a><strong>Bhajamānassa
vivittamāsanan</strong>ti
<strong>āsanaṃ</strong> vuccati yattha nisīdanti—  mañco pīṭhaṃ bhisi taṭṭikā
cammakhaṇḍo tiṇasanthāro paṇṇasanthāro palālasanthāro. Taṃ āsanaṃ
asappāyarūpadassanena rittaṃ vivittaṃ pavivittaṃ, asappāyasaddassavanena rittaṃ
vivittaṃ pavivittaṃ, asappāyagandhaghāyanena…  asappāyarasasāyanena…
asappāyaphoṭṭhabbaphusanena…  asappāyehi pañcahi kāmaguṇehi rittaṃ vivittaṃ
pavivittaṃ. Taṃ vivittaṃ āsanaṃ bhajato sambhajato sevato nisevato saṃsevato
paṭisevatoti—  bhajamānassa vivittamāsanaṃ.</p>
<p>
<a class="ms" id="p_24Mn_484"></a><a class="sc" id="70"></a><strong>Sāmaggiyamāhu
tassa taṃ, yo attānaṃ bhavane na dassaye</strong>ti.
<strong>Sāmaggiyo</strong>ti tisso sāmaggiyo—  gaṇasāmaggī, dhammasāmaggī,
anabhinibbattisāmaggī. Katamā gaṇasāmaggī? Bahū cepi bhikkhū samaggā
sammodamānā avivadamānā khīrodakībhūtā aññamaññaṃ piyacakkhūhi sampassantā
viharanti—  ayaṃ gaṇasāmaggī. Katamā dhammasāmaggī? Cattāro satipaṭṭhānā,
cattāro sammappadhānā, cattāro iddhipādā, pañcindriyāni, pañca balāni, satta
bojjhaṅgā, ariyo aṭṭhaṅgiko maggo. Te ekato pakkhandanti pasīdanti
sampatiṭṭhanti vimuccanti; na tesaṃ dhammānaṃ vivādo pavivādo atthi—  ayaṃ
dhammasāmaggī. Katamā anabhinibbattisāmaggī? Bahū cepi bhikkhū anupādisesāya
nibbānadhātuyā parinibbāyanti; na tesaṃ nibbānadhātuyā ūnattaṃ vā puṇṇattaṃ vā
paññāyati—  ayaṃ anabhinibbattisāmaggī.
<strong>Bhavane</strong>ti nerayikānaṃ nirayo bhavanaṃ, tiracchānayonikānaṃ
tiracchānayoni bhavanaṃ, pettivisayikānaṃ pettivisayo bhavanaṃ, manussānaṃ
manussaloko bhavanaṃ, devānaṃ devaloko bhavananti.
<strong>Sāmaggiyamāhu tassa taṃ, yo attānaṃ bhavane na dassaye</strong>ti.
Tassesā sāmaggī etaṃ channaṃ etaṃ patirūpaṃ etaṃ anucchavikaṃ etaṃ anulomaṃ, yo
evaṃ paṭicchanne niraye attānaṃ na dasseyya, tiracchānayoniyaṃ attānaṃ na
dasseyya, pettivisaye attānaṃ na dasseyya, manussaloke attānaṃ na dasseyya,
devaloke attānaṃ na dasseyyāti evamāhaṃsu evaṃ kathenti evaṃ bhaṇanti evaṃ
dīpayanti evaṃ voharantīti—  sāmaggiyamāhu tassa taṃ, yo attānaṃ bhavane na
dassaye.</p>
<p>
<a class="ms" id="p_24Mn_485"></a><a class="sc" id="71"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_486"></a>
<a class="sc" id="72"></a>
“Patilīnacarassa bhikkhuno,<br>
Bhajamānassa vivittamāsanaṃ;<br>
Sāmaggiyamāhu tassa taṃ,<br>
Yo attānaṃ bhavane na dassaye”ti.<br>
</p>
<p>
<a class="msdiv" id="msdiv46"></a>
<a class="ms" id="p_24Mn_487"></a>
<a class="sc" id="73"></a>
<strong>Sabbattha munī anissito,</strong>
<br>
<strong>Na piyaṃ kubbati nopi appiyaṃ;</strong>
<br>
<strong>Tasmiṃ paridevamaccharaṃ,</strong>
<br>
<strong>Paṇṇe vāri yathā na limpati.</strong>
<br>
</p>
</blockquote>
<p>
<a class="ms" id="p_24Mn_488"></a><a class="sc" id="74"></a><strong>Sabbattha
munī anissito</strong>ti. Sabbaṃ vuccati dvādasāyatanāni—  cakkhuñceva rūpā ca,
sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca,
mano ca dhammā ca.
<strong>Munī</strong>ti. Monaṃ vuccati ñāṇaṃ…pe…  saṅgajālamaticca so muni.
<strong>Anissito</strong>ti. Dve nissayā—  taṇhānissayo ca diṭṭhinissayo ca…pe…
ayaṃ taṇhānissayo…pe…  ayaṃ diṭṭhinissayo. Muni taṇhānissayaṃ pahāya
diṭṭhinissayaṃ paṭinissajjitvā cakkhuṃ anissito sotaṃ anissito ghānaṃ anissito
jivhaṃ anissito kāyaṃ anissito manaṃ anissito rūpe…  sadde…  gandhe…  rase…
phoṭṭhabbe…  dhamme…  kulaṃ…  gaṇaṃ…  āvāsaṃ…  lābhaṃ…  yasaṃ…  pasaṃsaṃ…
sukhaṃ…  cīvaraṃ…  piṇḍapātaṃ…  senāsanaṃ…  gilānapaccayabhesajjaparikkhāraṃ…
kāmadhātuṃ…  rūpadhātuṃ…  arūpadhātuṃ…  kāmabhavaṃ…  rūpabhavaṃ…  arūpabhavaṃ…
saññābhavaṃ…  asaññābhavaṃ…  nevasaññānāsaññābhavaṃ…  ekavokārabhavaṃ…
catuvokārabhavaṃ…  pañcavokārabhavaṃ…  atītaṃ…  anāgataṃ…  paccuppannaṃ…
diṭṭhaṃ…  sutaṃ…  mutaṃ…  viññātaṃ…  sabbe dhamme anissito anallīno anupagato
anajjhosito anadhimutto nikkhanto nissaṭo vippamutto visaññutto
vimariyādikatena cetasā viharatīti—  sabbattha muni anissito.</p>
<p>
<a class="ms" id="p_24Mn_489"></a><a class="sc" id="75"></a><strong>Na piyaṃ
kubbati nopi appiyan</strong>ti.
<strong>Piyā</strong>ti dve piyā—  sattā vā saṅkhārā vā. Katame sattā piyā?
Idha yassa te honti atthakāmā hitakāmā phāsukāmā yogakkhemakāmā mātā vā pitā vā
bhātā vā bhaginī vā puttā vā dhītarā vā mittā vā amaccā vā ñātī vā sālohitā
vā—  ime sattā piyā. Katame saṅkhārā piyā? Manāpikā rūpā manāpikā saddā
manāpikā gandhā manāpikā rasā manāpikā phoṭṭhabbā—  ime saṅkhārā piyā.
<strong>Appiyā</strong>ti dve appiyā—  sattā vā saṅkhārā vā. Katame sattā
appiyā? Idha yassa te honti anatthakāmā ahitakāmā aphāsukāmā ayogakkhemakāmā
jīvitā voropetukāmā—  ime sattā appiyā. Katame saṅkhārā appiyā? Amanāpikā rūpā
amanāpikā saddā amanāpikā gandhā amanāpikā rasā amanāpikā phoṭṭhabbā—  ime
saṅkhārā appiyā.
<strong>Na piyaṃ kubbati nopi appiyan</strong>ti. “Ayaṃ me satto piyo, ime ca
saṅkhārā manāpā”ti rāgavasena piyaṃ na karoti; “ayaṃ me satto appiyo, ime ca
saṅkhārā amanāpā”ti paṭighavasena appiyaṃ na karoti na janeti na sañjaneti na
nibbatteti nābhinibbattetīti—  na piyaṃ kubbati nopi appiyaṃ.</p>
<p>
<a class="ms" id="p_24Mn_490"></a><a class="sc" id="76"></a><strong>Tasmiṃ
paridevamaccharaṃ paṇṇe vāri yathā na limpatī</strong>ti.
<strong>Tasmin</strong>ti tasmiṃ puggale arahante khīṇāsave.
<strong>Paridevo</strong>ti ñātibyasanena vā phuṭṭhassa bhogabyasanena vā
phuṭṭhassa rogabyasanena vā phuṭṭhassa sīlabyasanena vā phuṭṭhassa
diṭṭhibyasanena vā phuṭṭhassa aññataraññatarena byasanena samannāgatassa
aññataraññatarena dukkhadhammena phuṭṭhassa ādevo paridevo ādevanā paridevanā
ādevitattaṃ paridevitattaṃ vācā palāpo vippalāpo lālappo lālappāyanā
lālappāyitattaṃ.
<strong>Macchariyan</strong>ti pañca macchariyāni—  āvāsamacchariyaṃ,
kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Yaṃ
evarūpaṃ macchariyaṃ maccharāyanā maccharāyitattaṃ vevicchaṃ kadariyaṃ
kaṭukañcukatā aggahitattaṃ cittassa—  idaṃ vuccati macchariyaṃ. Api ca
khandhamacchariyampi macchariyaṃ, dhātumacchariyampi macchariyaṃ,
āyatanamacchariyampi macchariyaṃ gāho—  idaṃ vuccati macchariyaṃ.</p>
<p>
<a class="ms" id="p_24Mn_491"></a><a class="sc" id="77"></a><strong>Paṇṇe vāri
yathā na limpatī</strong>ti.
<strong>Paṇṇaṃ</strong> vuccati padumapattaṃ.
<strong>Vāri</strong> vuccati udakaṃ. Yathā vāri padumapattaṃ na limpati na
palimpati na upalimpati alittaṃ apalittaṃ anupalittaṃ, evamevaṃ tasmiṃ puggale
arahante khīṇāsave paridevo macchariyañca na limpati na palimpati na upalimpati
alittā apalittā anupalittā. So ca puggalo arahanto tehi kilesehi na limpati na
palimpati na upalimpati alitto apalitto anupalitto nikkhanto nissaṭo
vippamutto visaññutto vimariyādikatena cetasā viharatīti—  tasmiṃ
paridevamaccharaṃ paṇṇe vāri yathā na limpati.</p>
<p>
<a class="ms" id="p_24Mn_492"></a><a class="sc" id="78"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_493"></a>
<a class="sc" id="79"></a>
“Sabbattha munī anissito,<br>
Na piyaṃ kubbati nopi appiyaṃ;<br>
Tasmiṃ paridevamaccharaṃ,<br>
Paṇṇe vāri yathā na limpatī”ti.<br>
</p>
<p>
<a class="msdiv" id="msdiv47"></a>
<a class="ms" id="p_24Mn_494"></a>
<a class="sc" id="80"></a>
<strong>Udabindu yathāpi pokkhare,</strong>
<br>
<strong>Padume vāri yathā na limpati;</strong>
<br>
<strong>Evaṃ muni nopalimpati,</strong>
<br>
<strong>Yadidaṃ diṭṭhasutaṃ mutesu vā.</strong>
<br>
</p>
</blockquote>
<p>
<a class="ms" id="p_24Mn_495"></a><a class="sc" id="81"></a><strong>Udabindu
yathāpi pokkhare</strong>ti. Udabindu vuccati udakathevo. Pokkharaṃ vuccati
padumapattaṃ. Yathā udabindu padumapatte na limpati na palimpati na upalimpati
alittaṃ apalittaṃ anupalittanti—  udabindu yathāpi pokkhare.
<strong>Padume</strong>
<strong>vāri yathā na limpatī</strong>ti. Padumaṃ vuccati padumapupphaṃ. Vāri
vuccati udakaṃ. Yathā vāri padumapupphaṃ na limpati na palimpati na upalimpati
alittaṃ apalittaṃ anupalittanti—  padume vāri yathā na limpati.</p>
<p>
<a class="ms" id="p_24Mn_496"></a><a class="sc" id="82"></a><strong>Evaṃ muni
nopalimpati, yadidaṃ diṭṭhasutaṃ mutesu vā</strong>ti.
<strong>Evan</strong>ti opammasampaṭipādanaṃ.
<strong>Munī</strong>ti.
<strong>Monaṃ</strong> vuccati ñāṇaṃ…pe…  saṅgajālamaticca so muni.
<strong>Lepā</strong>ti dve lepā—  taṇhālepo ca diṭṭhilepo ca…pe…  ayaṃ
taṇhālepo…pe…  ayaṃ diṭṭhilepo. Muni taṇhālepaṃ pahāya diṭṭhilepaṃ
paṭinissajjitvā diṭṭhe na limpati, sute na limpati, mute na limpati, viññāte na
limpati na palimpati na upalimpati alitto apalitto anupalitto nikkhanto
nissaṭo vippamutto visaññutto vimariyādikatena cetasā viharatīti—  evaṃ muni
nopalimpati, yadidaṃ diṭṭhasutaṃ mutesu vā.</p>
<p>
<a class="ms" id="p_24Mn_497"></a><a class="sc" id="83"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_498"></a>
<a class="sc" id="84"></a>
“Udabindu yathāpi pokkhare,<br>
Padume vāri yathā na limpati;<br>
Evaṃ muni nopalimpati,<br>
Yadidaṃ diṭṭhasutaṃ mutesu vā”ti.<br>
</p>
<p>
<a class="msdiv" id="msdiv48"></a>
<a class="ms" id="p_24Mn_499"></a>
<a class="sc" id="85"></a>
<strong>Dhono na hi tena maññati,</strong>
<br>
<strong>Yadidaṃ diṭṭhasutaṃ mutesu vā;</strong>
<br>
<strong>Nāññena visuddhimicchati,</strong>
<br>
<strong>Na hi so rajjati no virajjati.</strong>
<br>
</p>
</blockquote>
<p>
<a class="ms" id="p_24Mn_500"></a><a class="sc" id="86"></a><strong>Dhono na hi
tena maññati, yadidaṃ diṭṭhasutaṃ mutesu vā</strong>ti.
<strong>Dhono</strong>ti
<strong>dhonā</strong> vuccati paññā. Yā paññā pajānanā…pe…  amoho dhammavicayo
sammādiṭṭhi. Kiṃkāraṇā dhonā vuccati paññā? Tāya paññāya kāyaduccaritaṃ
dhutañca dhotañca sandhotañca niddhotañca, vacīduccaritaṃ…  manoduccaritaṃ
dhutañca dhotañca sandhotañca niddhotañca, rāgo dhuto ca dhoto ca sandhoto ca
niddhoto ca, doso…  moho…  kodho…  upanāho…  makkho…  paḷāso…  issā…
macchariyaṃ…  māyā…  sāṭheyyaṃ…  thambho…  sārambho…  māno…  atimāno…  mado…
pamādo…  sabbe kilesā…  sabbe duccaritā…  sabbe darathā…  sabbe pariḷāhā…
sabbe santāpā…  sabbākusalābhisaṅkhārā dhutā ca dhotā ca sandhotā ca niddhotā
ca. Taṃkāraṇā dhonā vuccati paññā.</p>
<p>
<a class="ms" id="p_24Mn_501"></a><a class="sc" id="87"></a>Atha vā
sammādiṭṭhiyā micchādiṭṭhi dhutā ca dhotā ca sandhotā ca niddhotā ca,
sammāsaṅkappena micchāsaṅkappo dhuto ca dhoto ca sandhoto ca niddhoto ca,
sammāvācāya micchāvācā dhutā ca…  sammākammantena micchākammanto dhuto ca…
sammāājīvena micchāājīvo dhuto ca…  sammāvāyāmena micchāvāyāmo dhuto ca…
sammāsatiyā micchāsati dhutā ca…  sammāsamādhinā micchāsamādhi dhuto ca…
sammāñāṇena micchāñāṇaṃ dhutañca…  sammāvimuttiyā micchāvimutti dhutā ca dhotā
ca sandhotā ca niddhotā ca.</p>
<p>
<a class="ms" id="p_24Mn_502"></a><a class="sc" id="88"></a>Atha vā ariyena
aṭṭhaṅgikena maggena sabbe kilesā…  sabbe duccaritā…  sabbe darathā…  sabbe
pariḷāhā…  sabbe santāpā…  sabbākusalābhisaṅkhārā dhutā ca dhotā ca sandhotā ca
niddhotā ca. Arahā imehi dhonehi dhammehi upeto samupeto upagato samupagato
upapanno samupapanno samannāgato. Tasmā arahā dhono. So dhutarāgo dhutapāpo
dhutakileso dhutapariḷāhoti—  dhono.</p>
<p>
<a class="ms" id="p_24Mn_503"></a><a class="sc" id="89"></a><strong>Dhono na hi
tena maññati, yadidaṃ diṭṭhasutaṃ mutesu vā</strong>ti. Dhono diṭṭhaṃ na
maññati, diṭṭhasmiṃ na maññati, diṭṭhato na maññati, diṭṭhā meti na maññati;
sutaṃ na maññati, sutasmiṃ na maññati, sutato na maññati, sutaṃ meti na
maññati; mutaṃ na maññati, mutasmiṃ na maññati, mutato na maññati, mutaṃ meti
na maññati; viññātaṃ na maññati, viññātasmiṃ na maññati, viññātato na maññati,
viññātaṃ meti na maññati. Vuttampi hetaṃ bhagavatā—  “asmīti, bhikkhave,
maññitametaṃ, ayamahamasmīti maññitametaṃ, bhavissanti maññitametaṃ, na
bhavissanti maññitametaṃ, rūpī bhavissanti maññitametaṃ, arūpī bhavissanti
maññitametaṃ, saññī bhavissanti maññitametaṃ, asaññī bhavissanti maññitametaṃ,
nevasaññīnāsaññī bhavissanti maññitametaṃ. Maññitaṃ, bhikkhave, rogo, maññitaṃ
gaṇḍo, maññitaṃ sallaṃ, maññitaṃ upaddavo. Tasmātiha, bhikkhave, amaññamānena
cetasā viharissāmāti, evañhi vo, bhikkhave, sikkhitabban”ti—  dhono na hi tena
maññati yadidaṃ diṭṭhasutaṃ mutesu vā.</p>
<p>
<a class="ms" id="p_24Mn_504"></a><a class="sc" id="90"></a><strong>Nāññena
visuddhimicchatī</strong>ti. Dhono aññena asuddhimaggena micchāpaṭipadāya
aniyyānikapathena aññatra satipaṭṭhānehi aññatra sammappadhānehi aññatra
iddhipādehi aññatra indriyehi aññatra balehi aññatra bojjhaṅgehi aññatra ariyā
aṭṭhaṅgikā maggā suddhiṃ visuddhiṃ parisuddhiṃ muttiṃ vimuttiṃ parimuttiṃ na
icchati na sādiyati na pattheti na piheti nābhijappatīti—  nāññena
visuddhimicchati.</p>
<p>
<a class="ms" id="p_24Mn_505"></a><a class="sc" id="91"></a><strong>Na hi so
rajjati no virajjatī</strong>ti. Sabbe bālaputhujjanā rajjanti,
puthujjanakalyāṇakaṃ upādāya satta sekkhā virajjanti; arahā neva rajjati no
virajjati. Viratto so khayā rāgassa vītarāgattā, khayā dosassa vītadosattā,
khayā mohassa vītamohattā. So vuṭṭhavāso ciṇṇacaraṇo…pe…
jātijarāmaraṇasaṃsāro, natthi tassa punabbhavoti—  na hi so rajjati no
virajjati.</p>
<p>
<a class="ms" id="p_24Mn_506"></a><a class="sc" id="92"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_507"></a>
<a class="sc" id="93"></a>
“Dhono na hi tena maññati,<br>
Yadidaṃ diṭṭhasutaṃ mutesu vā;<br>
Nāññena visuddhimicchati,<br>
Na hi so rajjati no virajjatī”ti.<br>
</p>
</blockquote>
<p class="endsutta">
<a class="ms" id="p_24Mn_508"></a>
<a class="sc" id="94"></a>
Jarāsuttaniddeso chaṭṭho.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>