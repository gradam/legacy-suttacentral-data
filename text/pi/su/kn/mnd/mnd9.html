<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="mnd9">
<article>
<div class="hgroup">
<p class="division">Mahāniddesa</p>
<p>Aṭṭhakavagga</p>
<h1>Māgaṇḍiyasuttaniddesa</h1>
</div>
<p>
<a class="ms" id="p_24Mn_677"></a><a class="sc" id="1"></a>Atha
māgaṇḍiyasuttaniddesaṃ vakkhati— </p>
<blockquote class="gatha">
<p>
<a class="msdiv" id="msdiv70"></a>
<a class="ms" id="p_24Mn_678"></a>
<a class="sc" id="2"></a>
<strong>Disvāna taṇhaṃ aratiṃ ragañca,</strong>
<br>
<strong>Nāhosi chando api methunasmiṃ;</strong>
<br>
<strong>Kimevidaṃ muttakarīsapuṇṇaṃ,</strong>
<br>
<strong>Pādāpi naṃ samphusituṃ na icche.</strong>
<br>
</p>
</blockquote>
<p>
<a class="ms" id="p_24Mn_679"></a><a class="sc" id="3"></a><strong>Disvāna
taṇhaṃ aratiṃ ragañca, nāhosi chando api methunasmin</strong>ti. Taṇhañca
aratiñca ragañca māradhītaro disvā passitvā methunadhamme chando vā rāgo vā
pemaṃ vā nāhosīti—  disvāna taṇhaṃ aratiṃ ragañca nāhosi chando api
methunasmiṃ.</p>
<p>
<a class="ms" id="p_24Mn_680"></a><a class="sc" id="4"></a><strong>Kimevidaṃ
muttakarīsapuṇṇaṃ, pādāpi naṃ samphusituṃ na icche</strong>ti. Kimevidaṃ
sarīraṃ muttapuṇṇaṃ karīsapuṇṇaṃ semhapuṇṇaṃ ruhirapuṇṇaṃ
aṭṭhisaṅghātanhārusambandhaṃ rudhiramaṃsāvalepanaṃ cammavinaddhaṃ chaviyā
paṭicchannaṃ chiddāvachiddaṃ uggharantaṃ paggharantaṃ kimisaṅghanisevitaṃ
nānākalimalaparipūraṃ pādena akkamituṃ na iccheyya, kuto pana saṃvāso vā
samāgamo vāti—  kimevidaṃ muttakarīsapuṇṇaṃ, pādāpi naṃ samphusituṃ na icche.
Anacchariyañcetaṃ manusso dibbe kāme patthayanto mānusake kāme na iccheyya,
mānusake vā kāme patthayanto dibbe kāme na iccheyya. Yaṃ tvaṃ ubhopi na icchasi
na sādiyasi na patthesi na pihesi nābhijappasi, kiṃ te dassanaṃ, katamāya tvaṃ
diṭṭhiyā samannāgatoti pucchatīti.</p>
<p>
<a class="ms" id="p_24Mn_681"></a><a class="sc" id="5"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_682"></a>
<a class="sc" id="6"></a>
“Disvāna taṇhaṃ aratiṃ ragañca,<br>
Nāhosi chando api methunasmiṃ;<br>
Kimevidaṃ muttakarīsapuṇṇaṃ,<br>
Pādāpi naṃ samphusituṃ na icche”ti.<br>
</p>
<p>
<a class="msdiv" id="msdiv71"></a>
<a class="ms" id="p_24Mn_683"></a>
<a class="sc" id="7"></a>
<strong>Etādisañce ratanaṃ na icchasi,</strong>
<br>
<strong>Nāriṃ narindehi bahūhi patthitaṃ;</strong>
<br>
<strong>Diṭṭhigataṃ sīlavataṃ nu jīvitaṃ,</strong>
<br>
<strong>Bhavūpapattiñca vadesi kīdisaṃ.</strong>
<br>
</p>
<p>
<a class="msdiv" id="msdiv72"></a>
<a class="ms" id="p_24Mn_684"></a>
<a class="sc" id="8"></a>
<strong>Idaṃ vadāmīti na tassa hoti,</strong>
<span class="gathaQuote">(māgaṇḍiyāti bhagavā)</span>
<br>
<strong>Dhammesu niccheyya samuggahītaṃ;</strong>
<br>
<strong>Passañca diṭṭhīsu anuggahāya,</strong>
<br>
<strong>Ajjhattasantiṃ pacinaṃ adassaṃ.</strong>
<br>
</p>
</blockquote>
<p>
<a class="ms" id="p_24Mn_685"></a><a class="sc" id="9"></a><strong>Idaṃ
vadāmīti na tassa hotī</strong>ti.
<strong>Idaṃ vadāmī</strong>ti idaṃ vadāmi, etaṃ vadāmi, ettakaṃ vadāmi,
ettāvatā vadāmi, idaṃ diṭṭhigataṃ vadāmi—  “sassato loko”ti vā…pe…  “neva hoti
na na hoti tathāgato paraṃ maraṇā”ti vā.
<strong>Na tassa hotī</strong>ti na mayhaṃ hoti, “ettāvatā vadāmī”ti na tassa
hotīti—  idaṃ vadāmīti na tassa hoti.</p>
<p>
<a class="ms" id="p_24Mn_686"></a><a class="sc" id="10"></a><strong>Māgaṇḍiyā</strong>ti
bhagavā taṃ brāhmaṇaṃ nāmena ālapati.
<strong>Bhagavā</strong>ti gāravādhivacanaṃ…pe…  sacchikā paññatti yadidaṃ
bhagavāti—  māgaṇḍiyāti bhagavā.</p>
<p>
<a class="ms" id="p_24Mn_687"></a><a class="sc" id="11"></a><strong>Dhammesu
niccheyya samuggahītan</strong>ti.
<strong>Dhammesū</strong>ti dvāsaṭṭhiyā diṭṭhigatesu.
<strong>Niccheyyā</strong>ti nicchinitvā vinicchinitvā vicinitvā pavicinitvā
tulayitvā tīrayitvā vibhāvayitvā vibhūtaṃ katvā.
<strong>Samuggahītan</strong>ti odhiggāho bilaggāho varaggāho koṭṭhāsaggāho
uccayaggāho samuccayaggāho, “idaṃ saccaṃ tacchaṃ tathaṃ bhūtaṃ yāthāvaṃ
aviparītan”ti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ, natthi
na santi na saṃvijjati nupalabbhati, pahīnaṃ samucchinnaṃ vūpasantaṃ
paṭipassaddhaṃ abhabbuppattikaṃ ñāṇagginā daḍḍhanti—  dhammesu niccheyya
samuggahītaṃ.</p>
<p>
<a class="ms" id="p_24Mn_688"></a><a class="sc" id="12"></a><strong>Passañca
diṭṭhīsu anuggahāyā</strong>ti. Diṭṭhīsu ādīnavaṃ passanto diṭṭhiyo na gaṇhāmi
na parāmasāmi nābhinivisāmi. Atha vā na gaṇhitabbā na parāmasitabbā
nābhinivisitabbāti. Evampi passañca diṭṭhīsu anuggahāya.</p>
<p>
<a class="ms" id="p_24Mn_689"></a><a class="sc" id="13"></a>Atha vā “sassato
loko, idameva saccaṃ moghamaññan”ti diṭṭhigatametaṃ diṭṭhigahanaṃ diṭṭhikantāro
diṭṭhivisūkāyikaṃ diṭṭhivipphanditaṃ diṭṭhisaṃyojanaṃ, sadukkhaṃ savighātaṃ
saupāyāsaṃ sapariḷāhaṃ, na nibbidāya na virāgāya na nirodhāya na upasamāya na
abhiññāya na sambodhāya na nibbānāya saṃvattatīti. Diṭṭhīsu ādīnavaṃ passanto
diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na
parāmasitabbā nābhinivisitabbāti. Evampi passañca diṭṭhīsu anuggahāya.</p>
<p>
<a class="ms" id="p_24Mn_690"></a><a class="sc" id="14"></a>Atha vā “asassato
loko, antavā loko, anantavā loko, taṃ jīvaṃ taṃ sarīraṃ, aññaṃ jīvaṃ aññaṃ
sarīraṃ, hoti tathāgato paraṃ maraṇā, na hoti tathāgato paraṃ maraṇā, hoti ca
na ca hoti tathāgato paraṃ maraṇā, neva hoti na na hoti tathāgato paraṃ maraṇā,
idameva saccaṃ moghamaññan”ti diṭṭhigatametaṃ diṭṭhigahanaṃ diṭṭhikantāro
diṭṭhivisūkāyikaṃ diṭṭhivipphanditaṃ diṭṭhisaṃyojanaṃ, sadukkhaṃ savighātaṃ
saupāyāsaṃ sapariḷāhaṃ na nibbidāya na virāgāya na nirodhāya na upasamāya na
abhiññāya na sambodhāya na nibbānāya saṃvattatīti. Diṭṭhīsu ādīnavaṃ passanto
diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na
parāmasitabbā nābhinivisitabbāti. Evampi passañca diṭṭhīsu anuggahāya.</p>
<p>
<a class="ms" id="p_24Mn_691"></a><a class="sc" id="15"></a>Atha vā imā
diṭṭhiyo evaṃgahitā evaṃparāmaṭṭhā evaṃgatikā bhavissanti evaṃabhisamparāyāti.
Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi.
Atha vā na gaṇhitabbā na parāmasitabbā nābhinivisitabbāti. Evampi passañca
diṭṭhīsu anuggahāya.</p>
<p>
<a class="ms" id="p_24Mn_692"></a><a class="sc" id="16"></a>Atha vā imā
diṭṭhiyo nirayasaṃvattanikā tiracchānayonisaṃvattanikā
pettivisayasaṃvattanikāti. Diṭṭhīsu ādīnavaṃ passanto diṭṭhiyo na gaṇhāmi na
parāmasāmi nābhinivisāmi. Atha vā na gaṇhitabbā na parāmasitabbā
nābhinivisitabbāti. Evampi passañca diṭṭhīsu anuggahāya.</p>
<p>
<a class="ms" id="p_24Mn_693"></a><a class="sc" id="17"></a>Atha vā imā
diṭṭhiyo aniccā saṅkhatā paṭiccasamuppannā khayadhammā vayadhammā virāgadhammā
nirodhadhammāti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi
nābhinivisāmi. Atha vā na gaṇhitabbā na parāmasitabbā nābhinivisitabbāti.
Evampi passañca diṭṭhīsu anuggahāya.</p>
<p>
<a class="ms" id="p_24Mn_694"></a><a class="sc" id="18"></a><strong>Ajjhattasantiṃ
pacinaṃ adassan</strong>ti. Ajjhattasantiṃ ajjhattaṃ rāgassa santiṃ, dosassa
santiṃ, mohassa santiṃ, kodhassa…  upanāhassa…  makkhassa…  paḷāsassa…  issāya…
macchariyassa…  māyāya…  sāṭheyyassa…  thambhassa…  sārambhassa…  mānassa…
atimānassa…  madassa…  pamādassa…  sabbakilesānaṃ…  sabbaduccaritānaṃ…
sabbadarathānaṃ…  sabbapariḷāhānaṃ…  sabbasantāpānaṃ…
sabbākusalābhisaṅkhārānaṃ santiṃ upasantiṃ vūpasantiṃ nibbutiṃ paṭipassaddhiṃ
santiṃ.
<strong>Pacinan</strong>ti pacinanto vicinanto pavicinanto tulayanto tīrayanto
vibhāvayanto vibhūtaṃ karonto, “sabbe saṅkhārā aniccā”ti pacinanto vicinanto
pavicinanto tulayanto tīrayanto vibhāvayanto vibhūtaṃ karonto, “sabbe saṅkhārā
dukkhā”ti…  “sabbe dhammā anattā”ti pacinanto vicinanto pavicinanto…  “yaṃ
kiñci samudayadhammaṃ, sabbaṃ taṃ nirodhadhamman”ti pacinanto vicinanto
pavicinanto tulayanto tīrayanto vibhāvayanto vibhūtaṃ karonto.
<strong>Adassan</strong>ti adassaṃ adakkhiṃ apassiṃ paṭivijjhinti—
ajjhattasantiṃ pacinaṃ adassaṃ.</p>
<p>
<a class="ms" id="p_24Mn_695"></a><a class="sc" id="19"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_696"></a>
<a class="sc" id="20"></a>
“Idaṃ vadāmīti na tassa hoti,
<span class="gathaQuote">(māgaṇḍiyāti bhagavā)</span><br>
Dhammesu niccheyya samuggahītaṃ;<br>
Passañca diṭṭhīsu anuggahāya,<br>
Ajjhattasantiṃ pacinaṃ adassan”ti.<br>
</p>
<p>
<a class="msdiv" id="msdiv73"></a>
<a class="ms" id="p_24Mn_697"></a>
<a class="sc" id="21"></a>
<strong>Vinicchayā yāni pakappitāni,</strong>
<span class="gathaQuote">(iti māgaṇḍiyo)</span>
<br>
<strong>Te ve munī brūsi anuggahāya;</strong>
<br>
<strong>Ajjhattasantīti yametamatthaṃ,</strong>
<br>
<strong>Kathaṃ nu dhīrehi paveditaṃ taṃ.</strong>
<br>
</p>
</blockquote>
<p>
<a class="ms" id="p_24Mn_698"></a><a class="sc" id="22"></a><strong>Vinicchayā
yāni pakappitānī</strong>ti. Vinicchayā vuccanti dvāsaṭṭhi diṭṭhigatāni
diṭṭhivinicchayā.
<strong>Pakappitānī</strong>ti kappitā pakappitā abhisaṅkhatā saṇṭhapitātipi
pakappitā. Atha vā aniccā saṅkhatā paṭiccasamuppannā khayadhammā vayadhammā
virāgadhammā nirodhadhammā vipariṇāmadhammātipi pakappitāti—  vinicchayā yāni
pakappitāni.</p>
<p>
<a class="ms" id="p_24Mn_699"></a><a class="sc" id="23"></a><strong>Iti
māgaṇḍiyo</strong>ti.
<strong>Itī</strong>ti padasandhi padasaṃsaggo padapāripūrī akkharasamavāyo
byañjanasiliṭṭhatā padānupubbatāpetaṃ—  itīti.
<strong>Māgaṇḍiyo</strong>ti tassa brāhmaṇassa nāmaṃ saṅkhā samaññā paññatti
vohāro—  iti māgaṇḍiyoti.</p>
<p>
<a class="ms" id="p_24Mn_700"></a><a class="sc" id="24"></a><strong>Te ve munī
brūsi anuggahāya, ajjhattasantīti yametamatthan</strong>ti.
<strong>Te ve</strong>ti dvāsaṭṭhi diṭṭhigatāni.
<strong>Munī</strong>ti.
<strong>Monaṃ</strong> vuccati ñāṇaṃ…pe…  saṅgajālamaticca so munīti.
<strong>Anuggahāyā</strong>ti diṭṭhīsu ādīnavaṃ passanto diṭṭhiyo na gaṇhāmi na
parāmasāmi nābhinivisāmīti ca bhaṇasi, ajjhattasantīti ca bhaṇasi.
<strong>Yametamatthan</strong>ti yaṃ paramatthanti—  te ve munī brūsi
anuggahāya, ajjhattasantīti yametamatthaṃ.</p>
<p>
<a class="ms" id="p_24Mn_701"></a><a class="sc" id="25"></a><strong>Kathaṃ nu
dhīrehi paveditaṃ tan</strong>ti.
<strong>Kathaṃ nū</strong>ti padaṃ saṃsayapucchā vimatipucchā dveḷhakapucchā
anekaṃsapucchā, evaṃ nu kho nanu kho kiṃ nu kho kathaṃ nu khoti—  kathaṃ nu.
<strong>Dhīrehī</strong>ti dhīrehi paṇḍitehi paññavantehi buddhimantehi ñāṇīhi
vibhāvīhi medhāvīhi.
<strong>Paveditan</strong>ti veditaṃ paveditaṃ ācikkhitaṃ desitaṃ paññāpitaṃ
paṭṭhapitaṃ vivaṭaṃ vibhattaṃ uttānīkataṃ pakāsitanti—  kathaṃ nu dhīrehi
paveditaṃ taṃ.</p>
<p>
<a class="ms" id="p_24Mn_702"></a><a class="sc" id="26"></a>Tenāha so brāhmaṇo—
</p>
<blockquote class="gatha">
<p>
<a class="ms" id="p_24Mn_703"></a>
<a class="sc" id="27"></a>
“Vinicchayā yāni pakappitāni,
<span class="gathaQuote">(iti māgaṇḍiyo)</span><br>
Te ve munī brūsi anuggahāya;<br>
Ajjhattasantīti yametamatthaṃ,<br>
Kathaṃ nu dhīrehi paveditaṃ tan”ti.<br>
</p>
<p>
<a class="msdiv" id="msdiv74"></a>
<a class="ms" id="p_24Mn_704"></a>
<a class="sc" id="28"></a>
<strong>Na diṭṭhiyā na sutiyā na ñāṇena,</strong>
<span class="gathaQuote">(māgaṇḍiyāti bhagavā)</span>
<br>
<strong>Sīlabbatenāpi na suddhimāha;</strong>
<br>
<strong>Adiṭṭhiyā assutiyā añāṇā,</strong>
<br>
<strong>Asīlatā abbatā nopi tena;</strong>
<br>
<strong>Ete ca nissajja anuggahāya,</strong>
<br>
<strong>Santo anissāya bhavaṃ na jappe.</strong>
<br>
</p>
</blockquote>
<p>
<a class="ms" id="p_24Mn_705"></a><a class="sc" id="29"></a><strong>Na diṭṭhiyā
na sutiyā na ñāṇenā</strong>ti. Diṭṭhenāpi suddhiṃ visuddhiṃ parisuddhiṃ,
muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi;
sutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na
kathesi na bhaṇasi na dīpayasi na voharasi; diṭṭhasutenāpi suddhiṃ visuddhiṃ
parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi
na voharasi; ñāṇenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ
nāha na kathesi na bhaṇasi na dīpayasi na voharasīti—  na diṭṭhiyā na sutiyā
na ñāṇena.</p>
<p>
<a class="ms" id="p_24Mn_706"></a><a class="sc" id="30"></a><strong>Māgaṇḍiyā</strong>ti
bhagavā taṃ brāhmaṇaṃ nāmena ālapati.
<strong>Bhagavā</strong>ti gāravādhivacanaṃ…pe…  sacchikā paññatti yadidaṃ
bhagavāti—  māgaṇḍiyāti bhagavā.</p>
<p>
<a class="ms" id="p_24Mn_707"></a><a class="sc" id="31"></a><strong>Sīlabbatenāpi
na suddhimāhā</strong>ti. Sīlenāpi suddhiṃ visuddhiṃ parisuddhiṃ, muttiṃ
vimuttiṃ parimuttiṃ nāha na kathesi na bhaṇasi na dīpayasi na voharasi;
vatenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na
kathesi na bhaṇasi na dīpayasi na voharasi; sīlabbatenāpi suddhiṃ visuddhiṃ
parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi
na voharasīti—  sīlabbatenāpi na suddhimāha.</p>
<p>
<a class="ms" id="p_24Mn_708"></a><a class="sc" id="32"></a><strong>Adiṭṭhiyā
assutiyā añāṇā, asīlatā abbatā nopi tenā</strong>ti. Diṭṭhipi icchitabbā.
Dasavatthukā sammādiṭṭhi—  atthi dinnaṃ, atthi yiṭṭhaṃ, atthi hutaṃ, atthi
sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko,
atthi mātā, atthi pitā, atthi sattā opapātikā, atthi loke samaṇabrāhmaṇā
sammaggatā sammāpaṭipannā ye imañca lokaṃ parañca lokaṃ sayaṃ abhiññā
sacchikatvā pavedentīti; savanampi icchitabbaṃ—  parato ghoso, suttaṃ, geyyaṃ,
veyyākaraṇaṃ, gāthā, udānaṃ, itivuttakaṃ, jātakaṃ, abbhutadhammaṃ, vedallaṃ;
ñāṇampi icchitabbaṃ—  kammassakatañāṇaṃ, saccānulomikañāṇaṃ, abhiññāñāṇaṃ,
samāpattiñāṇaṃ; sīlampi icchitabbaṃ—  pātimokkhasaṃvaro; vatampi icchitabbaṃ—
aṭṭha dhutaṅgāni—  āraññikaṅgaṃ, piṇḍapātikaṅgaṃ, paṃsukūlikaṅgaṃ,
tecīvarikaṅgaṃ, sapadānacārikaṅgaṃ, khalupacchābhattikaṅgaṃ, nesajjikaṅgaṃ,
yathāsanthatikaṅganti.</p>
<p>
<a class="ms" id="p_24Mn_709"></a><a class="sc" id="33"></a><strong>Adiṭṭhiyā
assutiyā añāṇā, asīlatā abbatā nopi tenā</strong>ti. Nāpi sammādiṭṭhimattena,
nāpi savanamattena, nāpi ñāṇamattena, nāpi sīlamattena, nāpi vatamattena
ajjhattasantiṃ patto hoti, nāpi vinā etehi dhammehi ajjhattasantiṃ pāpuṇāti.
Api ca sambhārā ime dhammā honti ajjhattasantiṃ pāpuṇituṃ adhigantuṃ phassituṃ
sacchikātunti—  adiṭṭhiyā assutiyā añāṇā asīlatā abbatā nopi tena.</p>
<p>
<a class="ms" id="p_24Mn_710"></a><a class="sc" id="34"></a><strong>Ete ca
nissajja anuggahāyā</strong>ti.
<strong>Ete</strong>ti kaṇhapakkhikānaṃ dhammānaṃ samugghātato pahānaṃ
icchitabbaṃ, tedhātukesu kusalesu dhammesu atammayatā icchitabbā, yato
kaṇhapakkhiyā dhammā samugghātapahānena pahīnā honti ucchinnamūlā
tālāvatthukatā anabhāvaṃkatā āyatiṃ anuppādadhammā, tedhātukesu ca kusalesu
dhammesu atammayatā hoti, ettāvatāpi na gaṇhāti na parāmasati nābhinivisati.
Atha vā na gaṇhitabbā na parāmasitabbā nābhinivisitabbāti. Evampi ete ca
nissajja anuggahāya. Yato taṇhā ca diṭṭhi ca māno ca pahīnā honti ucchinnamūlā
tālāvatthukatā anabhāvaṃkatā āyatiṃ anuppādadhammāti, ettāvatāpi na gaṇhāti na
parāmasati nābhinivisatīti. Evampi ete ca nissajja anuggahāya.</p>
<p>
<a class="ms" id="p_24Mn_711"></a><a class="sc" id="35"></a>Yato
puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti
ucchinnamūlā tālāvatthukatā anabhāvaṃkatā āyatiṃ anuppādadhammāti, ettāvatāpi
na gaṇhāti na parāmasati nābhinivisatīti. Evampi ete ca nissajja anuggahāya.
</p>
<p>
<a class="ms" id="p_24Mn_712"></a><a class="sc" id="36"></a><strong>Santo
anissāya bhavaṃ na jappe</strong>ti.
<strong>Santo</strong>ti rāgassa samitattā santo, dosassa samitattā santo,
mohassa samitattā santo, kodhassa…  upanāhassa…  makkhassa…  paḷāsassa…
issāya…  macchariyassa…  māyāya…  sāṭheyyassa…  thambhassa…  sārambhassa…
mānassa…  atimānassa…  madassa…  pamādassa…  sabbakilesānaṃ…
sabbaduccaritānaṃ…  sabbadarathānaṃ…  sabbapariḷāhānaṃ…  sabbasantāpānaṃ…
sabbākusalābhisaṅkhārānaṃ santattā samitattā vūpasamitattā vijjhātattā
nibbutattā vigatattā paṭipassaddhattā santo upasanto vūpasanto nibbuto
paṭipassaddhoti—  santo.</p>
<p>
<a class="ms" id="p_24Mn_713"></a><a class="sc" id="37"></a><strong>Anissāyā</strong>ti
dve nissayā—  taṇhānissayo ca diṭṭhinissayo ca…pe…  ayaṃ taṇhānissayo…pe…
ayaṃ diṭṭhinissayo. Taṇhānissayaṃ pahāya diṭṭhinissayaṃ paṭinissajjitvā cakkhuṃ
anissāya, sotaṃ anissāya, ghānaṃ anissāya, jivhaṃ anissāya, kāyaṃ anissāya,
manaṃ anissāya, rūpe…  sadde…  gandhe…  rase…  phoṭṭhabbe…  kulaṃ…  gaṇaṃ…
āvāsaṃ…  lābhaṃ…  yasaṃ…  pasaṃsaṃ…  sukhaṃ…  cīvaraṃ…  piṇḍapātaṃ…  senāsanaṃ…
gilānapaccayabhesajjaparikkhāraṃ…  kāmadhātuṃ…  rūpadhātuṃ…  arūpadhātuṃ…
kāmabhavaṃ…  rūpabhavaṃ…  arūpabhavaṃ…  saññābhavaṃ…  asaññābhavaṃ…
nevasaññānāsaññābhavaṃ…  ekavokārabhavaṃ…  catuvokārabhavaṃ…
pañcavokārabhavaṃ…  atītaṃ…  anāgataṃ…  paccuppannaṃ…  diṭṭhasutamutaviññātabbe
dhamme anissāya aggaṇhitvā aparāmasitvā anabhinivisitvāti—  santo anissāya.
<strong>Bhavaṃ na jappe</strong>ti kāmabhavaṃ na jappeyya, rūpabhavaṃ na
jappeyya, arūpabhavaṃ na jappeyya nappajappeyya na abhijappeyyāti—  santo
anissāya bhavaṃ na jappe.</p>
<p>
<a class="ms" id="p_24Mn_714"></a><a class="sc" id="38"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_715"></a>
<a class="sc" id="39"></a>
“Na diṭṭhiyā na sutiyā na ñāṇena,
<span class="gathaQuote">(māgaṇḍiyāti bhagavā)</span><br>
Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Ete ca nissajja anuggahāya,<br>
Santo anissāya bhavaṃ na jappe”ti.<br>
</p>
<p>
<a class="msdiv" id="msdiv75"></a>
<a class="ms" id="p_24Mn_716"></a>
<a class="sc" id="40"></a>
<strong>No ce kira diṭṭhiyā na sutiyā na ñāṇena,</strong>
<span class="gathaQuote">(iti māgaṇḍiyo)</span>
<br>
<strong>Sīlabbatenāpi na suddhimāha;</strong>
<br>
<strong>Adiṭṭhiyā assutiyā añāṇā,</strong>
<br>
<strong>Asīlatā abbatā nopi tena;</strong>
<br>
<strong>Maññāmahaṃ momuhameva dhammaṃ,</strong>
<br>
<strong>Diṭṭhiyā eke paccenti suddhiṃ.</strong>
<br>
</p>
</blockquote>
<p>
<a class="ms" id="p_24Mn_717"></a><a class="sc" id="41"></a><strong>No ce kira
diṭṭhiyā na sutiyā na ñāṇenā</strong>ti. Diṭṭhiyāpi suddhiṃ visuddhiṃ
parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi
na voharasi; sutenāpi suddhiṃ visuddhiṃ parisuddhiṃ, muttiṃ vimuttiṃ
parimuttiṃ…  diṭṭhasutenāpi suddhiṃ visuddhiṃ parisuddhiṃ, muttiṃ vimuttiṃ
parimuttiṃ…  ñāṇenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ
nāha na kathesi na bhaṇasi na dīpayasi na voharasīti—  no ce kira diṭṭhiyā na
sutiyā na ñāṇena.</p>
<p>
<a class="ms" id="p_24Mn_718"></a><a class="sc" id="42"></a><strong>Iti
māgaṇḍiyo</strong>ti
<strong>itī</strong>ti padasandhi…pe… .
<strong>Māgaṇḍiyo</strong>ti tassa brāhmaṇassa nāmaṃ…pe…  iti māgaṇḍiyo.</p>
<p>
<a class="ms" id="p_24Mn_719"></a><a class="sc" id="43"></a><strong>Sīlabbatenāpi
na suddhimāhā</strong>ti. Sīlenāpi suddhiṃ visuddhiṃ parisuddhiṃ…pe…  vatenāpi
suddhiṃ visuddhiṃ parisuddhiṃ…pe…  sīlabbatenāpi suddhiṃ visuddhiṃ parisuddhiṃ,
muttiṃ vimuttiṃ parimuttiṃ nāha na kathesi na bhaṇasi na dīpayasi na
voharasīti—  sīlabbatenāpi na suddhimāha.</p>
<p>
<a class="ms" id="p_24Mn_720"></a><a class="sc" id="44"></a><strong>Adiṭṭhiyā
assutiyā añāṇā, asīlatā abbatā nopi tenā</strong>ti. Diṭṭhipi icchitabbāti evaṃ
bhaṇasi, savanampi icchitabbanti evaṃ bhaṇasi, ñāṇampi icchitabbanti evaṃ
bhaṇasi, na sakkosi ekaṃsena anujānituṃ, napi sakkosi ekaṃsena paṭikkhipitunti—
adiṭṭhiyā assutiyā añāṇā, asīlatā abbatā nopi tena.</p>
<p>
<a class="ms" id="p_24Mn_721"></a><a class="sc" id="45"></a><strong>Maññāmahaṃ
momuhameva dhamman</strong>ti. Momūhadhammo ayaṃ tuyhaṃ bāladhammo mūḷhadhammo
aññāṇadhammo amarāvikkhepadhammoti evaṃ maññāmi evaṃ jānāmi evaṃ ājānāmi evaṃ
vijānāmi evaṃ paṭivijānāmi evaṃ paṭivijjhāmīti—  maññāmahaṃ momuhameva dhammaṃ.
</p>
<p>
<a class="ms" id="p_24Mn_722"></a><a class="sc" id="46"></a><strong>Diṭṭhiyā
eke paccenti suddhin</strong>ti. Suddhidiṭṭhiyā eke samaṇabrāhmaṇā suddhiṃ
visuddhiṃ parisuddhiṃ, muttiṃ vimuttiṃ parimuttiṃ paccenti; “sassato loko,
idameva saccaṃ moghamaññan”ti diṭṭhiyā eke samaṇabrāhmaṇā suddhiṃ visuddhiṃ
parisuddhiṃ, muttiṃ vimuttiṃ parimuttiṃ paccenti; “asassato loko…pe…  neva hoti
na na hoti tathāgato paraṃ maraṇā, idameva saccaṃ moghamaññan”ti diṭṭhiyā eke
samaṇabrāhmaṇā suddhiṃ visuddhiṃ parisuddhiṃ, muttiṃ vimuttiṃ parimuttiṃ
paccentīti—  diṭṭhiyā eke paccenti suddhiṃ.</p>
<p>
<a class="ms" id="p_24Mn_723"></a><a class="sc" id="47"></a>Tenāha so brāhmaṇo—
</p>
<blockquote class="gatha">
<p>
<a class="ms" id="p_24Mn_724"></a>
<a class="sc" id="48"></a>
“No ce kira diṭṭhiyā na sutiyā na ñāṇena,
<span class="gathaQuote">(iti māgaṇḍiyo)</span><br>
Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Maññāmahaṃ momuhameva dhammaṃ,<br>
Diṭṭhiyā eke paccenti suddhin”ti.<br>
</p>
<p>
<a class="msdiv" id="msdiv76"></a>
<a class="ms" id="p_24Mn_725"></a>
<a class="sc" id="49"></a>
<strong>Diṭṭhiñca nissāyanupucchamāno,</strong>
<span class="gathaQuote">(māgaṇḍiyāti bhagavā)</span>
<br>
<strong>Samuggahītesu pamohamāgā;</strong>
<br>
<strong>Ito ca nāddakkhi aṇumpi saññaṃ,</strong>
<br>
<strong>Tasmā tuvaṃ momuhato dahāsi.</strong>
<br>
</p>
</blockquote>
<p>
<a class="ms" id="p_24Mn_726"></a><a class="sc" id="50"></a><strong>Diṭṭhiñca
nissāyanupucchamāno</strong>ti. Māgaṇḍiyo brāhmaṇo diṭṭhiṃ nissāya diṭṭhiṃ
pucchati, lagganaṃ nissāya lagganaṃ pucchati, bandhanaṃ nissāya bandhanaṃ
pucchati, palibodhaṃ nissāya palibodhaṃ pucchati.
<strong>Anupucchamāno</strong>ti punappunaṃ pucchatīti—  diṭṭhiñca
nissāyanupucchamāno.</p>
<p>
<a class="ms" id="p_24Mn_727"></a><a class="sc" id="51"></a><strong>Māgaṇḍiyā</strong>ti
bhagavā taṃ brāhmaṇaṃ nāmena ālapati.
<strong>Bhagavā</strong>ti gāravādhivacanaṃ…pe…  sacchikā paññatti yadidaṃ
bhagavāti—  māgaṇḍiyāti bhagavā.</p>
<p>
<a class="ms" id="p_24Mn_728"></a><a class="sc" id="52"></a><strong>Samuggahītesu
pamohamāgā</strong>ti. Yā sā diṭṭhi tayā gahitā parāmaṭṭhā abhiniviṭṭhā
ajjhositā adhimuttā, tāyeva tvaṃ diṭṭhiyā mūḷhosi pamūḷhosi sammūḷhosi mohaṃ
āgatosi pamohaṃ āgatosi sammohaṃ āgatosi andhakāraṃ pakkhandosīti—
samuggahītesu pamohamāgā.</p>
<p>
<a class="ms" id="p_24Mn_729"></a><a class="sc" id="53"></a><strong>Ito ca
nāddakkhi aṇumpi saññan</strong>ti. Ito ajjhattasantito vā paṭipadāto vā
dhammadesanāto vā, yuttasaññaṃ pattasaññaṃ lakkhaṇasaññaṃ kāraṇasaññaṃ
ṭhānasaññaṃ na paṭilabhati, kuto ñāṇanti. Evampi ito ca nāddakkhi aṇumpi
saññaṃ. Atha vā aniccaṃ vā aniccasaññānulomaṃ vā, dukkhaṃ vā dukkhasaññānulomaṃ
vā, anattaṃ vā anattasaññānulomaṃ vā, saññuppādamattaṃ vā sañjānitamattaṃ vā
na paṭilabhati, kuto ñāṇanti. Evampi ito ca nāddakkhi aṇumpi saññaṃ.</p>
<p>
<a class="ms" id="p_24Mn_730"></a><a class="sc" id="54"></a><strong>Tasmā tuvaṃ
momuhato dahāsī</strong>ti.
<strong>Tasmā</strong>ti tasmā taṃkāraṇā taṃhetu tappaccayā taṃnidānā
momūhadhammato bāladhammato mūḷhadhammato aññāṇadhammato amarāvikkhepadhammato
dahāsi passasi dakkhasi olokesi nijjhāyasi upaparikkhasīti—  tasmā tuvaṃ
momuhato dahāsi.</p>
<p>
<a class="ms" id="p_24Mn_731"></a><a class="sc" id="55"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_732"></a>
<a class="sc" id="56"></a>
“Diṭṭhiñca nissāyanupucchamāno,
<span class="gathaQuote">(māgaṇḍiyāti bhagavā)</span><br>
Samuggahītesu pamohamāgā;<br>
Ito ca nāddakkhi aṇumpi saññaṃ,<br>
Tasmā tuvaṃ momuhato dahāsī”ti.<br>
</p>
<p>
<a class="msdiv" id="msdiv77"></a>
<a class="ms" id="p_24Mn_733"></a>
<a class="sc" id="57"></a>
<strong>Samo visesī uda vā nihīno,</strong>
<br>
<strong>Yo maññati so vivadetha tena;</strong>
<br>
<strong>Tīsu vidhāsu avikampamāno,</strong>
<br>
<strong>Samo visesīti na tassa hoti.</strong>
<br>
</p>
</blockquote>
<p>
<a class="ms" id="p_24Mn_734"></a><a class="sc" id="58"></a><strong>Samo visesī
uda vā nihīno, yo maññati so vivadetha tenā</strong>ti. Sadisohamasmīti vā
seyyohamasmīti vā hīnohamasmīti vā yo maññati, so tena mānena tāya diṭṭhiyā
tena vā puggalena kalahaṃ kareyya bhaṇḍanaṃ kareyya viggahaṃ kareyya vivādaṃ
kareyya medhagaṃ kareyya—  “na tvaṃ imaṃ dhammavinayaṃ ājānāsi, ahaṃ imaṃ
dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchāpaṭipanno
tvamasi, ahamasmi sammāpaṭipanno, sahitaṃ me, asahitaṃ te, pure vacanīyaṃ
pacchā avaca, pacchā vacanīyaṃ pure avaca, adhiciṇṇaṃ te viparāvattaṃ, āropito
te vādo, niggahito tvamasi, cara vādappamokkhāya, nibbeṭhehi vā sace pahosī”ti—
samo visesī uda vā nihīno yo maññati so vivadetha tena.</p>
<p>
<a class="ms" id="p_24Mn_735"></a><a class="sc" id="59"></a><strong>Tīsu
vidhāsu avikampamāno, samo visesīti na tassa hotī</strong>ti. Yassetā tisso
vidhā pahīnā samucchinnā vūpasantā paṭipassaddhā abhabbuppattikā ñāṇagginā
daḍḍhā, so tīsu vidhāsu na kampati na vikampati, avikampamānassa puggalassa
sadisohamasmīti vā seyyohamasmīti vā hīnohamasmīti vā.
<strong>Na tassa hotī</strong>ti. Tīsu vidhāsu avikampamāno, samo visesīti—  na
tassa hoti.</p>
<p>
<a class="ms" id="p_24Mn_736"></a><a class="sc" id="60"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_737"></a>
<a class="sc" id="61"></a>
“Samo visesī uda vā nihīno,<br>
Yo maññati so vivadetha tena;<br>
Tīsu vidhāsu avikampamāno,<br>
Samo visesīti na tassa hotī”ti.<br>
</p>
<p>
<a class="msdiv" id="msdiv78"></a>
<a class="ms" id="p_24Mn_738"></a>
<a class="sc" id="62"></a>
<strong>Saccanti so brāhmaṇo kiṃ vadeyya,</strong>
<br>
<strong>Musāti vā so vivadetha kena;</strong>
<br>
<strong>Yasmiṃ samaṃ visamaṃ vāpi natthi,</strong>
<br>
<strong>Sa kena vādaṃ paṭisaṃyujeyya.</strong>
<br>
</p>
</blockquote>
<p>
<a class="ms" id="p_24Mn_739"></a><a class="sc" id="63"></a><strong>Saccanti so
brāhmaṇo kiṃ vadeyyā</strong>ti.
<strong>Brāhmaṇo</strong>ti sattannaṃ dhammānaṃ bāhitattā brāhmaṇo…pe…  asito
tādi pavuccate sa brahmā.
<strong>Saccanti so brāhmaṇo kiṃ vadeyyā</strong>ti. “Sassato loko, idameva
saccaṃ moghamaññan”ti brāhmaṇo kiṃ vadeyya kiṃ katheyya kiṃ bhaṇeyya kiṃ
dīpayeyya kiṃ vohareyya; “asassato loko…pe…  neva hoti na na hoti tathāgato
paraṃ maraṇā, idameva saccaṃ moghamaññan”ti brāhmaṇo kiṃ vadeyya kiṃ katheyya
kiṃ bhaṇeyya kiṃ dīpayeyya kiṃ vohareyyāti—  saccanti so brāhmaṇo kiṃ vadeyya.
</p>
<p>
<a class="ms" id="p_24Mn_740"></a><a class="sc" id="64"></a><strong>Musāti vā
so vivadetha kenā</strong>ti. Brāhmaṇo mayhaṃva saccaṃ, tuyhaṃ musāti kena
mānena, kāya diṭṭhiyā, kena vā puggalena kalahaṃ kareyya bhaṇḍanaṃ kareyya
viggahaṃ kareyya vivādaṃ kareyya medhagaṃ kareyya—  “na tvaṃ imaṃ dhammavinayaṃ
ājānāsi…pe…  nibbeṭhehi vā sace pahosī”ti—  musāti vā so vivadetha kena.</p>
<p>
<a class="ms" id="p_24Mn_741"></a><a class="sc" id="65"></a><strong>Yasmiṃ
samaṃ visamaṃ vāpi natthī</strong>ti.
<strong>Yasmin</strong>ti yasmiṃ puggale arahante khīṇāsave sadisohamasmīti
māno natthi, seyyohamasmīti māno natthi, hīnohamasmīti omāno natthi na santi na
saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ
abhabbuppattikaṃ ñāṇagginā daḍḍhanti—  yasmiṃ samaṃ visamaṃ vāpi natthi.</p>
<p>
<a class="ms" id="p_24Mn_742"></a><a class="sc" id="66"></a><strong>Sa kena
vādaṃ paṭisaṃyujeyyā</strong>ti. So kena mānena, kāya diṭṭhiyā, kena vā
puggalena vādaṃ paṭisaṃyojeyya paṭibaleyya kalahaṃ kareyya bhaṇḍanaṃ kareyya
viggahaṃ kareyya vivādaṃ kareyya medhagaṃ kareyya—  “na tvaṃ imaṃ dhammavinayaṃ
ājānāsi…pe…  nibbeṭhehi vā sace pahosī”ti—  sa kena vādaṃ paṭisaṃyujeyya.</p>
<p>
<a class="ms" id="p_24Mn_743"></a><a class="sc" id="67"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_744"></a>
<a class="sc" id="68"></a>
“Saccanti so brāhmaṇo kiṃ vadeyya,<br>
Musāti vā so vivadetha kena;<br>
Yasmiṃ samaṃ visamaṃ vāpi natthi,<br>
Sa kena vādaṃ paṭisaṃyujeyyā”ti.<br>
</p>
<p>
<a class="msdiv" id="msdiv79"></a>
<a class="ms" id="p_24Mn_745"></a>
<a class="sc" id="69"></a>
<strong>Okaṃ pahāya aniketasārī,</strong>
<br>
<strong>Gāme akubbaṃ muni santhavāni;</strong>
<br>
<strong>Kāmehi ritto apurakkharāno,</strong>
<br>
<strong>Kathaṃ na viggayha janena kayirā.</strong>
<br>
</p>
</blockquote>
<p>
<a class="ms" id="p_24Mn_746"></a><a class="sc" id="70"></a>Atha kho
hāliddakāni gahapati yenāyasmā mahākaccāno tenupasaṅkami; upasaṅkamitvā
āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinno kho
hāliddakāni gahapati āyasmantaṃ mahākaccānaṃ etadavoca—  “vuttamidaṃ, bhante
kaccāna, bhagavatā aṭṭhakavaggiye māgaṇḍiyapañhe— </p>
<blockquote class="gatha">
<p>
<a class="ms" id="p_24Mn_747"></a>
<a class="sc" id="71"></a>
‘Okaṃ pahāya aniketasārī,<br>
Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā’ti.<br>
</p>
</blockquote>
<p>
<a class="ms" id="p_24Mn_748"></a><a class="sc" id="72"></a>Imassa nu kho,
bhante kaccāna, bhagavatā saṃkhittena bhāsitassa kathaṃ vitthārena attho
daṭṭhabbo”ti?</p>
<p>
<a class="ms" id="p_24Mn_749"></a><a class="sc" id="73"></a>“Rūpadhātu kho,
gahapati, viññāṇassa oko rūpadhāturāgavinibaddhañca pana viññāṇaṃ okasārīti
vuccati. Vedanādhātu kho, gahapati…  saññādhātu kho, gahapati…  saṅkhāradhātu
kho, gahapati, viññāṇassa oko saṅkhāradhāturāgavinibandhañca pana viññāṇaṃ
okasārīti vuccati. Evaṃ kho, gahapati, okasārī hoti.</p>
<p>
<a class="ms" id="p_24Mn_750"></a><a class="sc" id="74"></a>Kathañca, gahapati,
anokasārī hoti? Rūpadhātuyā kho, gahapati, yo chando yo rāgo yā nandī yā taṇhā
ye upāyupādānā cetaso adhiṭṭhānābhinivesānusayā te tathāgatassa pahīnā
ucchinnamūlā tālāvatthukatā anabhāvaṃkatā āyatiṃ anuppādadhammā; tasmā
tathāgato anokasārīti vuccati. Vedanādhātuyā kho, gahapati…  saññādhātuyā kho,
gahapati…  saṅkhāradhātuyā kho, gahapati…  viññāṇadhātuyā kho, gahapati, yo
chando yo rāgo yā nandī yā taṇhā ye upāyupādānā cetaso
adhiṭṭhānābhinivesānusayā te tathāgatassa pahīnā ucchinnamūlā tālāvatthukatā
anabhāvaṃkatā āyatiṃ anuppādadhammā; tasmā tathāgato anokasārīti vuccati. Evaṃ
kho, gahapati, anokasārī hoti.</p>
<p>
<a class="ms" id="p_24Mn_751"></a><a class="sc" id="75"></a>Kathañca, gahapati,
niketasārī hoti? Rūpanimittaniketavisāravinibandhā kho, gahapati, niketasārīti
vuccati. Saddanimitta…  gandhanimitta…  rasanimitta…  phoṭṭhabbanimitta…
dhammanimittaniketavisāravinibandhā kho, gahapati, niketasārīti vuccati. Evaṃ
kho, gahapati, niketasārī hoti.</p>
<p>
<a class="ms" id="p_24Mn_752"></a><a class="sc" id="76"></a>Kathañca, gahapati,
aniketasārī hoti? Rūpanimittaniketavisāravinibandhā kho, gahapati,
tathāgatassa pahīnā ucchinnamūlā tālāvatthukatā anabhāvaṃkatā āyatiṃ
anuppādadhammā; tasmā tathāgato aniketasārīti vuccati. Saddanimitta…
gandhanimitta…  rasanimitta…  phoṭṭhabbanimitta…
dhammanimittaniketavisāravinibandhā kho, gahapati, tathāgatassa pahīnā
ucchinnamūlā tālāvatthukatā anabhāvaṃkatā āyatiṃ anuppādadhammā; tasmā
tathāgato aniketasārīti vuccati. Evaṃ kho, gahapati, aniketasārī hoti.</p>
<p>
<a class="ms" id="p_24Mn_753"></a><a class="sc" id="77"></a>Kathañca, gahapati,
gāme santhavajāto hoti? Idha, gahapati, ekacco bhikkhu gihīhi saṃsaṭṭho
viharati sahanandī sahasokī, sukhitesu sukhito, dukkhitesu dukkhito, uppannesu
kiccakaraṇīyesu attanā voyogaṃ āpajjati. Evaṃ kho, gahapati, gāme santhavajāto
hoti.</p>
<p>
<a class="ms" id="p_24Mn_754"></a><a class="sc" id="78"></a>Kathañca, gahapati,
gāme na santhavajāto hoti? Idha, gahapati, ekacco bhikkhu gihīhi asaṃsaṭṭho
viharati na sahanandī na sahasokī, na sukhitesu sukhito, na dukkhitesu
dukkhito, uppannesu kiccakaraṇīyesu na attanā voyogaṃ āpajjati. Evaṃ kho,
gahapati, gāme na santhavajāto hoti.</p>
<p>
<a class="ms" id="p_24Mn_755"></a><a class="sc" id="79"></a>Kathañca, gahapati,
kāmehi aritto hoti? Idha, gahapati, ekacco bhikkhu kāmesu avītarāgo hoti
avigatacchando avigatapemo avigatapipāso avigatapariḷāho avigatataṇho. Evaṃ
kho, gahapati, kāmehi aritto hoti.</p>
<p>
<a class="ms" id="p_24Mn_756"></a><a class="sc" id="80"></a>Kathañca, gahapati,
kāmehi ritto hoti? Idha, gahapati, ekacco bhikkhu kāmesu vītarāgo hoti
vigatacchando vigatapemo vigatapipāso vigatapariḷāho vigatataṇho. Evaṃ kho,
gahapati, kāmehi ritto hoti.</p>
<p>
<a class="ms" id="p_24Mn_757"></a><a class="sc" id="81"></a>Kathañca, gahapati,
purakkharāno hoti? Idha, gahapati, ekaccassa bhikkhuno evaṃ hoti—  ‘evaṃrūpo
siyaṃ anāgatamaddhānan’ti…  ‘evaṃvedano siyaṃ…  evaṃsañño siyaṃ…  evaṃsaṅkhāro
siyaṃ…  evaṃviññāṇo siyaṃ anāgatamaddhānan’ti…  evaṃ kho, gahapati,
purakkharāno hoti.</p>
<p>
<a class="ms" id="p_24Mn_758"></a><a class="sc" id="82"></a>Kathañca, gahapati,
apurakkharāno hoti? Idha, gahapati, ekaccassa bhikkhuno na evaṃ hoti—
‘evaṃrūpo siyaṃ anāgatamaddhānan’ti…  ‘evaṃvedano siyaṃ…  evaṃsañño siyaṃ…
evaṃsaṅkhāro siyaṃ…  evaṃviññāṇo siyaṃ anāgatamaddhānan’ti…  evaṃ kho,
gahapati, apurakkharāno hoti.</p>
<p>
<a class="ms" id="p_24Mn_759"></a><a class="sc" id="83"></a>Kathañca, gahapati,
kathaṃ viggayha janena kattā hoti? Idha, gahapati, ekacco evarūpiṃ kathaṃ
kattā hoti—  ‘na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ
ājānāmi, kiṃ tvaṃ imaṃ dhammavinayaṃ ājānissasi, micchāpaṭipanno tvamasi,
ahamasmi sammāpaṭipanno, sahitaṃ me, asahitaṃ te, pure vacanīyaṃ pacchā avaca,
pacchā vacanīyaṃ pure avaca, adhiciṇṇaṃ te viparāvattaṃ, āropito te vādo,
niggahito tvamasi, cara vādappamokkhāya, nibbeṭhehi vā sace pahosī’ti. Evaṃ
kho, gahapati, kathaṃ viggayha janena kattā hoti.</p>
<p>
<a class="ms" id="p_24Mn_760"></a><a class="sc" id="84"></a>Kathañca, gahapati,
kathaṃ na viggayha janena kattā hoti? Idha, gahapati, ekacco na evarūpiṃ
kathaṃ kattā hoti—  ‘na tvaṃ imaṃ dhammavinayaṃ ājānāsi…pe…  nibbeṭhehi vā sace
pahosī’ti. Evaṃ kho, gahapati, na viggayha janena kattā hoti. Iti kho,
gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe— </p>
<blockquote class="gatha">
<p>
<a class="ms" id="p_24Mn_761"></a>
<a class="sc" id="85"></a>
‘Okaṃ pahāya aniketasārī,<br>
Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā’ti.<br>
</p>
</blockquote>
<p>
<a class="ms" id="p_24Mn_762"></a><a class="sc" id="86"></a>Imassa kho,
gahapati, bhagavatā saṃkhittena bhāsitassa evaṃ vitthārena attho daṭṭhabbo”ti.
</p>
<p>
<a class="ms" id="p_24Mn_763"></a><a class="sc" id="87"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_764"></a>
<a class="sc" id="88"></a>
“Okaṃ pahāya aniketasārī,<br>
Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā”ti.<br>
</p>
<p>
<a class="msdiv" id="msdiv80"></a>
<a class="ms" id="p_24Mn_765"></a>
<a class="sc" id="89"></a>
<strong>Yehi vivitto vicareyya loke,</strong>
<br>
<strong>Na tāni uggayha vadeyya nāgo;</strong>
<br>
<strong>Elambujaṃ kaṇḍakavārijaṃ yathā,</strong>
<br>
<strong>Jalena paṅkena canūpalittaṃ;</strong>
<br>
<strong>Evaṃ munī santivādo agiddho,</strong>
<br>
<strong>Kāme ca loke ca anūpalitto.</strong>
<br>
</p>
</blockquote>
<p>
<a class="ms" id="p_24Mn_766"></a><a class="sc" id="90"></a><strong>Yehi
vivitto vicareyya loke</strong>ti.
<strong>Yehī</strong>ti yehi diṭṭhigatehi.
<strong>Vivitto</strong>ti kāyaduccaritena ritto vivitto pavivitto,
vacīduccaritena…  manoduccaritena…  rāgena…pe…  sabbākusalābhisaṅkhārehi ritto
vivitto pavivitto.
<strong>Vicareyyā</strong>ti vicareyya vihareyya iriyeyya vatteyya pāleyya
yapeyya yāpeyya.
<strong>Loke</strong>ti manussaloketi—  yehi vivitto vicareyya loke.</p>
<p>
<a class="ms" id="p_24Mn_767"></a><a class="sc" id="91"></a><strong>Na tāni
uggayha vadeyya nāgo</strong>ti.
<strong>Nāgo</strong>ti āguṃ na karotīti—  nāgo, na gacchatīti—  nāgo,
nāgacchatīti—  nāgo. Kathaṃ āguṃ na karotīti—  nāgo? Āgū vuccanti pāpakā
akusalā dhammā saṃkilesikā ponobhavikā sadarā dukkhavipākā āyatiṃ
jātijarāmaraṇiyā.</p>
<blockquote class="gatha">
<p>
<a class="ms" id="p_24Mn_768"></a>
<a class="sc" id="92"></a>
Āguṃ na karoti kiñci loke,
<span class="gathaQuote">(sabhiyāti bhagavā)</span><br>
Sabbasaññoge visajja bandhanāni;<br>
Sabbattha na sajjatī vimutto,<br>
Nāgo tādi pavuccate tathattā.<br>
</p>
</blockquote>
<p>
<a class="ms" id="p_24Mn_769"></a><a class="sc" id="93"></a>Evaṃ āguṃ na
karotīti—  nāgo.</p>
<p>
<a class="ms" id="p_24Mn_770"></a><a class="sc" id="94"></a>Kathaṃ na
gacchatīti—  nāgo? Na chandāgatiṃ gacchati, na dosāgatiṃ gacchati, na mohāgatiṃ
gacchati, na bhayāgatiṃ gacchati, na rāgavasena gacchati, na dosavasena
gacchati, na mohavasena gacchati, na mānavasena gacchati, na diṭṭhivasena
gacchati, na uddhaccavasena gacchati, na vicikicchāvasena gacchati,
nānusayavasena gacchati, na vaggehi dhammehi yāyati nīyati vuyhati saṃharīyati.
Evaṃ na gacchatīti—  nāgo.</p>
<p>
<a class="ms" id="p_24Mn_771"></a><a class="sc" id="95"></a>Kathaṃ
nāgacchatīti—  nāgo? Sotāpattimaggena ye kilesā pahīnā te kilese na puneti na
pacceti na paccāgacchati. Sakadāgāmimaggena…  anāgāmimaggena…  arahattamaggena
ye kilesā pahīnā te kilese na puneti na pacceti na paccāgacchati. Evaṃ
nāgacchatīti—  nāgo.</p>
<p>
<a class="ms" id="p_24Mn_772"></a><a class="sc" id="96"></a><strong>Na tāni
uggayha vadeyya nāgo</strong>ti. Nāgo na tāni diṭṭhigatāni gahetvā uggahetvā
gaṇhitvā parāmasitvā abhinivisitvā vadeyya katheyya bhaṇeyya dīpayeyya
vohareyya; “sassato loko…pe…  neva hoti na na hoti tathāgato paraṃ maraṇā,
idameva saccaṃ moghamaññan”ti vadeyya katheyya bhaṇeyya dīpayeyya vohareyyāti—
na tāni uggayha vadeyya nāgo.</p>
<p>
<a class="ms" id="p_24Mn_773"></a><a class="sc" id="97"></a><strong>Elambujaṃ
kaṇḍakavārijaṃ yathā, jalena paṅkena canūpalittan</strong>ti. Elaṃ vuccati
udakaṃ, ambujaṃ vuccati padumaṃ, kaṇḍako vuccati kharadaṇḍo, vāri vuccati
udakaṃ, vārijaṃ vuccati padumaṃ vārisambhavaṃ, jalaṃ vuccati udakaṃ, paṅko
vuccati kaddamo. Yathā padumaṃ vārijaṃ vārisambhavaṃ jalena ca paṅkena ca na
limpati na palimpati na upalimpati, alittaṃ asaṃlittaṃ anupalittanti—
elambujaṃ kaṇḍakavārijaṃ yathā jalena paṅkena canūpalittaṃ.</p>
<p>
<a class="ms" id="p_24Mn_774"></a><a class="sc" id="98"></a><strong>Evaṃ munī
santivādo agiddho, kāme ca loke ca anūpalitto</strong>ti.
<strong>Evan</strong>ti opammasaṃpaṭipādanaṃ.
<strong>Munī</strong>ti. Monaṃ vuccati ñāṇaṃ…pe…  saṅgajālamaticca so muni.
<strong>Santivādo</strong>ti santivādo muni tāṇavādo leṇavādo saraṇavādo
abhayavādo accutavādo amatavādo nibbānavādoti—  evaṃ muni santivādo.
<strong>Agiddho</strong>ti.
<strong>Gedho</strong> vuccati taṇhā. Yo rāgo sārāgo…pe…  abhijjhā lobho
akusalamūlaṃ. Yasseso gedho pahīno samucchinno vūpasanto paṭipassaddho
abhabbuppattiko ñāṇagginā daḍḍho so vuccati agiddho. So rūpe agiddho, sadde…
gandhe…  rase…  phoṭṭhabbe…  kule…  gaṇe…  āvāse…  lābhe…  yase…  pasaṃsāya…
sukhe…  cīvare…  piṇḍapāte…  senāsane…  gilānapaccayabhesajjaparikkhāre…
kāmadhātuyā…  rūpadhātuyā…  arūpadhātuyā…  kāmabhave…  rūpabhave…  arūpabhave…
saññābhave…  asaññābhave…  nevasaññānāsaññābhave…  ekavokārabhave…
catuvokārabhave…  pañcavokārabhave…  atīte…  anāgate…  paccuppanne…
diṭṭhasutamutaviññātabbesu dhammesu agiddho agadhito amucchito anajjhosanno,
vītagedho vigatagedho cattagedho vantagedho muttagedho pahīnagedho
paṭinissaṭṭhagedho, vītarāgo vigatarāgo cattarāgo vantarāgo muttarāgo
pahīnarāgo paṭinissaṭṭharāgo, nicchāto nibbuto sītibhūto sukhappaṭisaṃvedī
brahmabhūtena attanā viharatīti—  evaṃ muni santivādo agiddho.</p>
<p>
<a class="ms" id="p_24Mn_775"></a><a class="sc" id="99"></a><strong>Kāme ca
loke ca anūpalitto</strong>ti.
<strong>Kāmā</strong>ti udānato dve kāmā—  vatthukāmā ca kilesakāmā ca…pe…  ime
vuccanti vatthukāmā…pe…  ime vuccanti kilesakāmā.
<strong>Loke</strong>ti apāyaloke manussaloke devaloke khandhaloke dhātuloke
āyatanaloke.
<strong>Lepā</strong>ti dve lepā—  taṇhālepo ca diṭṭhilepo ca…pe…  ayaṃ
taṇhālepo…pe…  ayaṃ diṭṭhilepo. Muni taṇhālepaṃ pahāya diṭṭhilepaṃ
paṭinissajjitvā kāme ca loke ca na limpati na palimpati na upalimpati, alitto
apalitto anupalitto nikkhanto nissaṭo vippamutto visaññutto vimariyādikatena
cetasā viharatīti—  evaṃ munī santivādo agiddho, kāme ca loke ca anūpalitto.
</p>
<p>
<a class="ms" id="p_24Mn_776"></a><a class="sc" id="100"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_777"></a>
<a class="sc" id="101"></a>
“Yehi vivitto vicareyya loke,<br>
Na tāni uggayha vadeyya nāgo;<br>
Elambujaṃ kaṇḍakavārijaṃ yathā,<br>
Jalena paṅkena canūpalittaṃ;<br>
Evaṃ munī santivādo agiddho,<br>
Kāme ca loke ca anūpalitto”ti.<br>
</p>
<p>
<a class="msdiv" id="msdiv81"></a>
<a class="ms" id="p_24Mn_778"></a>
<a class="sc" id="102"></a>
<strong>Na vedagū diṭṭhiyāyako na mutiyā,</strong>
<br>
<strong>Sa mānameti na hi tammayo so;</strong>
<br>
<strong>Na kammunā nopi sutena neyyo,</strong>
<br>
<strong>Anūpanīto sa nivesanesu.</strong>
<br>
</p>
</blockquote>
<p>
<a class="ms" id="p_24Mn_779"></a><a class="sc" id="103"></a><strong>Na vedagū
diṭṭhiyāyako na mutiyā, sa mānametī</strong>ti.
<strong>Nā</strong>ti paṭikkhepo.
<strong>Vedagū</strong>ti. Vedo vuccati catūsu maggesu ñāṇaṃ, paññā
paññindriyaṃ paññābalaṃ dhammavicayasambojjhaṅgo vīmaṃsā vipassanā sammādiṭṭhi.
Tehi vedehi jātijarāmaraṇassa antagato antappatto, koṭigato koṭippatto,
pariyantagato pariyantappatto, vosānagato vosānappatto, tāṇagato tāṇappatto,
leṇagato leṇappatto, saraṇagato saraṇappatto, abhayagato abhayappatto,
accutagato accutappatto, amatagato amatappatto, nibbānagato nibbānappatto,
vedānaṃ vā antaṃ gatoti vedagū, vedehi vā antaṃ gatoti vedagū, sattannaṃ vā
dhammānaṃ viditattā vedagū, sakkāyadiṭṭhi viditā hoti, vicikicchā viditā hoti,
sīlabbataparāmāso vidito hoti, rāgo vidito hoti, doso vidito hoti, moho vidito
hoti, māno vidito hoti, viditāssa honti pāpakā akusalā dhammā saṃkilesikā
ponobhavikā sadarā dukkhavipākā āyatiṃ jātijarāmaraṇiyā.</p>
<blockquote class="gatha">
<p>
<a class="ms" id="p_24Mn_780"></a>
<a class="sc" id="104"></a>
Vedāni viceyya kevalāni,
<span class="gathaQuote">(sabhiyāti bhagavā)</span><br>
Samaṇānaṃ yānīdhatthi brāhmaṇānaṃ;<br>
Sabbavedanāsu vītarāgo,<br>
Sabbaṃ vedamaticca vedagū soti.<br>
</p>
</blockquote>
<p>
<a class="ms" id="p_24Mn_781"></a><a class="sc" id="105"></a><strong>Na
diṭṭhiyā</strong>ti tassa dvāsaṭṭhi diṭṭhigatāni pahīnāni samucchinnāni
vūpasantāni paṭipassaddhāni abhabbuppattikāni ñāṇagginā daḍḍhāni. So diṭṭhiyā
na yāyati na nīyati na vuyhati na saṃharīyati, napi taṃ diṭṭhigataṃ sārato
pacceti na paccāgacchatīti—  na vedagū diṭṭhiyā.
<strong>Na mutiyā</strong>ti mutarūpena vā parato ghosena vā mahājanasammutiyā
vā mānaṃ neti na upeti na upagacchati na gaṇhāti na parāmasati nābhinivisatīti—
na vedagū diṭṭhiyāyako na mutiyā sa mānameti.</p>
<p>
<a class="ms" id="p_24Mn_782"></a><a class="sc" id="106"></a><strong>Na hi
tammayo so</strong>ti na taṇhāvasena diṭṭhivasena tammayo hoti tapparamo
tapparāyaṇo. Yato taṇhā ca diṭṭhi ca māno cassa pahīnā honti ucchinnamūlā
tālāvatthukatā anabhāvaṃkatā āyatiṃ anuppādadhammā ettāvatā na tammayo hoti na
tapparamo na tapparāyaṇoti—  sa mānameti na hi tammayo so.</p>
<p>
<a class="ms" id="p_24Mn_783"></a><a class="sc" id="107"></a><strong>Na kammunā
nopi sutena neyyo</strong>ti.
<strong>Na kammunā</strong>ti puññābhisaṅkhārena vā apuññābhisaṅkhārena vā
āneñjābhisaṅkhārena vā na yāyati na nīyati na vuyhati na saṃharīyatīti—  na
kammunā.
<strong>Nopi sutena neyyo</strong>ti sutasuddhiyā vā parato ghosena vā
mahājanasammutiyā vā na yāyati na nīyati na vuyhati na saṃharīyatīti—  na
kammunā nopi sutena neyyo.</p>
<p>
<a class="ms" id="p_24Mn_784"></a><a class="sc" id="108"></a><strong>Anūpanīto
sa nivesanesū</strong>ti.
<strong>Upayā</strong>ti dve upayā—  taṇhūpayo ca diṭṭhūpayo ca…pe…  ayaṃ
taṇhūpayo…pe…  ayaṃ diṭṭhūpayo. Tassa taṇhūpayo pahīno, diṭṭhūpayo
paṭinissaṭṭho. Taṇhūpayassa pahīnattā, diṭṭhūpayassa paṭinissaṭṭhattā so
nivesanesu anūpanīto anupalitto anupagato anajjhosito anadhimutto nikkhanto
nissaṭo vippamutto visaññutto vimariyādikatena cetasā viharatīti—  anūpanīto sa
nivesanesu.</p>
<p>
<a class="ms" id="p_24Mn_785"></a><a class="sc" id="109"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_786"></a>
<a class="sc" id="110"></a>
“Na vedagū diṭṭhiyāyako na mutiyā,<br>
Sa mānameti na hi tammayo so;<br>
Na kammunā nopi sutena neyyo,<br>
Anūpanīto sa nivesanesū”ti.<br>
</p>
<p>
<a class="msdiv" id="msdiv82"></a>
<a class="ms" id="p_24Mn_787"></a>
<a class="sc" id="111"></a>
<strong>Saññāvirattassa na santi ganthā,</strong>
<br>
<strong>Paññāvimuttassa na santi mohā;</strong>
<br>
<strong>Saññañca diṭṭhiñca ye aggahesuṃ,</strong>
<br>
<strong>Te ghaṭṭayantā vicaranti loke.</strong>
<br>
</p>
</blockquote>
<p>
<a class="ms" id="p_24Mn_788"></a><a class="sc" id="112"></a><strong>Saññāvirattassa
na santi ganthā</strong>ti. Yo samathapubbaṅgamaṃ ariyamaggaṃ bhāveti tassa
ādito upādāya ganthā vikkhambhitā honti, arahatte patte arahato ganthā ca mohā
ca nīvaraṇā ca kāmasaññā byāpādasaññā vihiṃsāsaññā diṭṭhisaññā ca pahīnā honti
ucchinnamūlā tālāvatthukatā anabhāvaṃkatā āyatiṃ anuppādadhammāti—
saññāvirattassa na santi ganthā.</p>
<p>
<a class="ms" id="p_24Mn_789"></a><a class="sc" id="113"></a><strong>Paññāvimuttassa
na santi mohā</strong>ti. Yo vipassanāpubbaṅgamaṃ ariyamaggaṃ bhāveti, tassa
ādito upādāya mohā vikkhambhitā honti, arahatte patte arahato mohā ca ganthā ca
nīvaraṇā ca kāmasaññā byāpādasaññā vihiṃsāsaññā diṭṭhisaññā ca pahīnā honti
ucchinnamūlā tālāvatthukatā anabhāvaṃkatā āyatiṃ anuppādadhammāti—
paññāvimuttassa na santi mohā.</p>
<p>
<a class="ms" id="p_24Mn_790"></a><a class="sc" id="114"></a><strong>Saññañca
diṭṭhiñca ye aggahesuṃ, te ghaṭṭayantā vicaranti loke</strong>ti. Ye saññaṃ
gaṇhanti kāmasaññaṃ byāpādasaññaṃ vihiṃsāsaññaṃ te saññāvasena ghaṭṭenti
saṅghaṭṭenti. Rājānopi rājūhi vivadanti, khattiyāpi khattiyehi vivadanti,
brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi
puttena vivadati, puttopi mātarā vivadati, pitāpi puttena vivadati, puttopi
pitarā vivadati, bhātāpi bhātarā vivadati, bhaginīpi bhaginiyā vivadati,
bhātāpi bhaginiyā vivadati, bhaginīpi bhātarā vivadati, sahāyopi sahāyena
vivadati. Te tattha kalahaviggahavivādamāpannā aññamaññaṃ pāṇīhipi upakkamanti,
leḍḍūhipi upakkamanti, daṇḍehipi upakkamanti, satthehipi upakkamanti. Te
tattha maraṇampi nigacchanti maraṇamattampi dukkhaṃ. Ye diṭṭhiṃ gaṇhanti
“sassato loko”ti vā…pe…  “neva hoti na na hoti tathāgato paraṃ maraṇā”ti vā te
diṭṭhivasena ghaṭṭenti saṅghaṭṭenti, satthārato satthāraṃ ghaṭṭenti,
dhammakkhānato dhammakkhānaṃ ghaṭṭenti, gaṇato gaṇaṃ ghaṭṭenti, diṭṭhiyā
diṭṭhiṃ ghaṭṭenti, paṭipadāya paṭipadaṃ ghaṭṭenti, maggato maggaṃ ghaṭṭenti.
</p>
<p>
<a class="ms" id="p_24Mn_791"></a><a class="sc" id="115"></a>Atha vā te
vivadanti, kalahaṃ karonti, bhaṇḍanaṃ karonti, viggahaṃ karonti, vivādaṃ
karonti, medhagaṃ karonti—  “na tvaṃ imaṃ dhammavinayaṃ ājānāsi…pe…  nibbeṭhehi
vā sace pahosī”ti. Tesaṃ abhisaṅkhārā appahīnā; abhisaṅkhārānaṃ appahīnattā
gatiyā ghaṭṭenti, niraye ghaṭṭenti, tiracchānayoniyā ghaṭṭenti, pettivisaye
ghaṭṭenti, manussaloke ghaṭṭenti, devaloke ghaṭṭenti, gatiyā gatiṃ…  upapattiyā
upapattiṃ…  paṭisandhiyā paṭisandhiṃ…  bhavena bhavaṃ…  saṃsārena saṃsāraṃ…
vaṭṭena vaṭṭaṃ ghaṭṭenti saṅghaṭṭenti vadanti vicaranti viharanti iriyanti
vattenti pālenti yapenti yāpenti.
<strong>Loke</strong>ti apāyaloke…pe…  āyatanaloketi—  saññañca diṭṭhiñca ye
aggahesuṃ te ghaṭṭayantā vicaranti loke.</p>
<p>
<a class="ms" id="p_24Mn_792"></a><a class="sc" id="116"></a>Tenāha bhagavā—
</p>
<blockquote class="gatha">
<p>
<a class="ms" id="p_24Mn_793"></a>
<a class="sc" id="117"></a>
“Saññāvirattassa na santi ganthā,<br>
Paññāvimuttassa na santi mohā;<br>
Saññañca diṭṭhiñca ye aggahesuṃ,<br>
Te ghaṭṭayantā vicaranti loke”ti.<br>
</p>
</blockquote>
<p class="endsutta">
<a class="ms" id="p_24Mn_794"></a>
<a class="sc" id="118"></a>
Māgaṇḍiyasuttaniddeso navamo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>