<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="mnd4">
<article>
<div class="hgroup">
<p class="division">Mahāniddesa</p>
<p>Aṭṭhakavagga</p>
<h1>4 Suddhaṭṭhakasuttaniddesa</h1>
</div>
<p>
<a class="sc" id="1"></a>
<a class="ms" id="p_24Mn_283"></a>
Atha suddhaṭṭhakasuttaniddesaṃ vakkhati—</p>
<blockquote class="gatha">
<p>
<a class="sc" id="2"></a>
<a class="pts" id="pts84"></a>
<a class="ms" id="p_24Mn_284"></a>
<a class="msdiv" id="msdiv23"></a>
<span class="cross" title='[{"bm":"959","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Passāmi suddhaṃ paramaṃ arogaṃ,</strong><strong>Diṭṭhena saṃsuddhi narassa hoti;</strong><strong>Evābhijānaṃ paramanti ñatvā,</strong><strong>Suddhānupassīti pacceti ñāṇaṃ.</strong></p>
</blockquote>
<p>
<a class="sc" id="3"></a>
<a class="ms" id="p_24Mn_285"></a>
<strong>Passāmi suddhaṃ paramaṃ arogan</strong>ti.
<strong>Passāmi suddhan</strong>ti passāmi suddhaṃ, dakkhāmi suddhaṃ, olokemi suddhaṃ, nijjhāyāmi suddhaṃ,
upaparikkhāmi suddhaṃ. <strong>Paramaṃ arogan</strong>ti paramaṃ ārogyappattaṃ tāṇappattaṃ leṇappattaṃ saraṇappattaṃ abhayappattaṃ
accutappattaṃ amatappattaṃ nibbānappattanti—passāmi suddhaṃ paramaṃ arogaṃ.</p>
<p>
<a class="sc" id="4"></a>
<a class="ms" id="p_24Mn_286"></a>
<strong>Diṭṭhena saṃsuddhi narassa hotī</strong>ti. <span class="var" title='[{"eds":["bj","s1","s2","s3","pts1"],"var":"cakkhuviññāṇena "}]'>Cakkhuviññāṇaṃ</span> rūpadassanena narassa suddhi visuddhi parisuddhi, mutti
vimutti parimutti hoti, naro sujjhati visujjhati parisujjhati, muccati
vimuccati parimuccatīti—diṭṭhena saṃsuddhi narassa hoti.</p>
<p>
<a class="sc" id="5"></a>
<a class="ms" id="p_24Mn_287"></a>
<strong>Evābhijānaṃ paramanti ñatvā</strong>ti. Evaṃ abhijānanto ājānanto vijānanto paṭivijānanto paṭivijjhanto. “Idaṃ
paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaran”ti ñatvā jānitvā
tulayitvā tīrayitvā vibhāvayitvā vibhūtaṃ katvāti—evābhijānaṃ paramanti ñatvā.</p>
<p>
<a class="sc" id="6"></a>
<a class="pts" id="pts85"></a>
<a class="ms" id="p_24Mn_288"></a>
<strong>Suddhānupassīti</strong>
<strong>pacceti ñāṇan</strong>ti. Yo suddhaṃ passati, so suddhānupassī,
<strong>pacceti</strong>
<strong>ñāṇan</strong>ti cakkhuviññāṇaṃ rūpadassanena ñāṇanti pacceti, maggoti pacceti, pathoti
pacceti, niyyānanti paccetīti—suddhānupassī pacceti ñāṇaṃ.</p>
<p>
<a class="sc" id="7"></a>
<a class="ms" id="p_24Mn_289"></a>
Tenāha bhagavā—</p>
<blockquote class="gatha">
<p>
<a class="sc" id="8"></a>
<a class="ms" id="p_24Mn_290"></a>
“Passāmi suddhaṃ paramaṃ arogaṃ,<br>
Diṭṭhena saṃsuddhi narassa hoti;<br>
Evābhijānaṃ paramanti ñatvā,<br>
Suddhānupassīti pacceti ñāṇan”ti.</p>
<p>
<a class="sc" id="9"></a>
<a class="ms" id="p_24Mn_291"></a>
<a class="msdiv" id="msdiv24"></a>
<span class="cross" title='[{"bm":"960","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Diṭṭhena ce suddhi narassa hoti,</strong><strong>Ñāṇena vā so pajahāti dukkhaṃ;</strong><strong>Aññena so sujjhati sopadhīko,</strong><strong>Diṭṭhī hi naṃ pāva tathā vadānaṃ.</strong></p>
</blockquote>
<p>
<a class="sc" id="10"></a>
<a class="ms" id="p_24Mn_292"></a>
<strong>Diṭṭhena ce suddhi narassa hotī</strong>ti. Cakkhuviññāṇaṃ rūpadassanena ce narassa suddhi visuddhi parisuddhi, mutti
vimutti parimutti hoti, naro sujjhati visujjhati parisujjhati, muccati
vimuccati parimuccatīti—diṭṭhena ce suddhi narassa hoti.</p>
<p>
<a class="sc" id="11"></a>
<a class="ms" id="p_24Mn_293"></a>
<strong>Ñāṇena vā so pajahāti dukkhan</strong>ti cakkhuviññāṇaṃ rūpadassanena ce naro jātidukkhaṃ pajahati, jarādukkhaṃ
pajahati, byādhidukkhaṃ pajahati, maraṇadukkhaṃ pajahati, sokaparidevadukkhadomanassupāyāsadukkhaṃ pajahatīti—ñāṇena vā so pajahāti dukkhaṃ.</p>
<p>
<a class="sc" id="12"></a>
<a class="pts" id="pts86"></a>
<a class="ms" id="p_24Mn_294"></a>
<strong>Aññena so sujjhati sopadhīko</strong>ti. Aññena asuddhimaggena micchāpaṭipadāya aniyyānikapathena aññatra
satipaṭṭhānehi aññatra sammappadhānehi aññatra iddhipādehi aññatra indriyehi
aññatra balehi aññatra bojjhaṅgehi aññatra ariyā aṭṭhaṅgikā maggā naro sujjhati
visujjhati parisujjhati, muccati vimuccati parimuccati. <strong>Sopadhīko</strong>ti sarāgo sadoso samoho samāno sataṇho sadiṭṭhi sakileso saupādānoti—aññena so
sujjhati sopadhīko.</p>
<p>
<a class="sc" id="13"></a>
<a class="ms" id="p_24Mn_295"></a>
<strong>Diṭṭhī hi naṃ pāva tathā vadānan</strong>ti. Sāva diṭṭhi taṃ puggalaṃ pāvadati—iti vāyaṃ puggalo micchādiṭṭhiko
viparītadassano. <strong>Tathā vadānan</strong>ti tathā vadantaṃ kathentaṃ bhaṇantaṃ dīpayantaṃ voharantaṃ. “Sassato loko,
idameva saccaṃ moghamaññan”ti tathā vadantaṃ kathentaṃ bhaṇantaṃ dīpayantaṃ
voharantaṃ. “Asassato loko … antavā loko … anantavā loko … taṃ jīvaṃ taṃ
sarīraṃ … aññaṃ jīvaṃ aññaṃ sarīraṃ … hoti tathāgato paraṃ maraṇā … na hoti
tathāgato paraṃ maraṇā … hoti ca na ca hoti tathāgato paraṃ maraṇā … neva hoti
na na hoti tathāgato paraṃ maraṇā, idameva saccaṃ moghamaññan”ti tathā vadantaṃ
kathentaṃ bhaṇantaṃ dīpayantaṃ voharantanti—diṭṭhī hi naṃ pāva tathā vadānaṃ.</p>
<p>
<a class="sc" id="14"></a>
<a class="ms" id="p_24Mn_296"></a>
Tenāha bhagavā—</p>
<blockquote class="gatha">
<p>
<a class="sc" id="15"></a>
<a class="ms" id="p_24Mn_297"></a>
“Diṭṭhena ce suddhi narassa hoti,<br>
Ñāṇena vā so pajahāti dukkhaṃ;<br>
Aññena so sujjhati sopadhīko,<br>
Diṭṭhī hi naṃ pāva tathā vadānan”ti.</p>
<p>
<a class="sc" id="16"></a>
<a class="ms" id="p_24Mn_298"></a>
<a class="msdiv" id="msdiv25"></a>
<span class="cross" title='[{"bm":"961","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Na brāhmaṇo aññato suddhimāha,</strong><strong>Diṭṭhe sute sīlavate mute vā;</strong><strong>Puññe ca pāpe ca anūpalitto,</strong><strong>Attañjaho nayidha pakubbamāno.</strong></p>
</blockquote>
<p>
<a class="sc" id="17"></a>
<a class="pts" id="pts87"></a>
<a class="ms" id="p_24Mn_299"></a>
<strong>Na brāhmaṇo aññato suddhimāha diṭṭhe sute sīlavate mute vā</strong>ti.
<strong>Nā</strong>ti paṭikkhepo.
<strong>Brāhmaṇo</strong>ti sattannaṃ dhammānaṃ bāhitattā brāhmaṇo—sakkāyadiṭṭhi bāhitā hoti, vicikicchā
bāhitā hoti, sīlabbataparāmāso bāhito hoti, rāgo bāhito hoti, doso bāhito hoti,
moho bāhito hoti, māno bāhito hoti. Bāhitāssa honti pāpakā akusalā dhammā
saṃkilesikā ponobhavikā sadarā dukkhavipākā āyatiṃ jātijarāmaraṇiyā.</p>
<blockquote class="gatha">
<p>
<a class="sc" id="18"></a>
<a class="ms" id="p_24Mn_300"></a>
<span class="cross" title='[{"bm":"1098","desc":"Sabhiyasutta","lang":"pi","uid":"snp3.6"},{"bm":"267","desc":"Pucchāniddesa","lang":"pi","uid":"cnd5"},{"bm":"301","desc":"Pucchāniddesa","lang":"pi","uid":"cnd5"}]'>^</span>

Bāhitvā sabbapāpakāni,
<span class="gathaQuote">(sabhiyāti bhagavā)</span><br>
Vimalo sādhusamāhito ṭhitatto;<br>
Saṃsāramaticca kevalī so,<br>
<span class="var" title='[{"eds":["s1","s2","s3","pts1"],"var":"anissito "}]'>Asito</span> tādi pavuccate sa brahmā.</p>
</blockquote>
<p>
<a class="sc" id="19"></a>
<a class="ms" id="p_24Mn_301"></a>
<strong>Na brāhmaṇo aññato suddhimāhā</strong>ti. Brāhmaṇo aññena asuddhimaggena micchāpaṭipadāya aniyyānikapathena aññatra
satipaṭṭhānehi aññatra sammappadhānehi aññatra iddhipādehi aññatra indriyehi
aññatra balehi aññatra bojjhaṅgehi aññatra ariyena aṭṭhaṅgikena maggena suddhiṃ
visuddhiṃ parisuddhiṃ, muttiṃ vimuttiṃ parimuttiṃ, nāha na katheti na bhaṇati
na dīpayati na voharatīti—na brāhmaṇo aññato suddhimāha.</p>
<p>
<a class="sc" id="20"></a>
<a class="pts" id="pts88"></a>
<a class="ms" id="p_24Mn_302"></a>
<strong>Diṭṭhe sute sīlavate mute vā</strong>ti. Santeke samaṇabrāhmaṇā diṭṭhisuddhikā. Te ekaccānaṃ rūpānaṃ dassanaṃ
maṅgalaṃ paccenti, ekaccānaṃ rūpānaṃ dassanaṃ amaṅgalaṃ paccenti. Katamesaṃ
rūpānaṃ dassanaṃ maṅgalaṃ paccenti? Te kālato vuṭṭhahitvā abhimaṅgalagatāni
rūpāni passanti—<span class="var" title='[{"eds":["bj"],"var":"caṭakasakuṇaṃ "},{"eds":["s1","s2","s3","pts1"],"var":"vātasakuṇaṃ "},{"eds":["mr"],"var":"cāpasakuṇaṃ "}]'>cāṭakasakuṇaṃ</span> passanti, phussaveḷuvalaṭṭhiṃ passanti,
gabbhinitthiṃ passanti, kumārakaṃ khandhe āropetvā gacchantaṃ passanti,
puṇṇaghaṭaṃ passanti, rohitamacchaṃ passanti, ājaññaṃ passanti, ājaññarathaṃ
passanti, usabhaṃ passanti, gokapilaṃ passanti. Evarūpānaṃ rūpānaṃ dassanaṃ
maṅgalaṃ paccenti. Katamesaṃ rūpānaṃ dassanaṃ amaṅgalaṃ paccenti? Palālapuñjaṃ
passanti, takkaghaṭaṃ passanti, rittaghaṭaṃ passanti, naṭaṃ passanti,
naggasamaṇakaṃ passanti, kharaṃ passanti, kharayānaṃ passanti, ekayuttayānaṃ
passanti, kāṇaṃ passanti, kuṇiṃ passanti, khañjaṃ passanti, <span class="var" title='[{"eds":["mr"],"var":"pakkhapādaṃ "}]'>pakkhahataṃ</span>
passanti, jiṇṇakaṃ passanti, <span class="var" title='[{"eds":["bj"],"var":"byādhitaṃ "}]'>byādhikaṃ</span> passanti, mataṃ passanti. Evarūpānaṃ
rūpānaṃ dassanaṃ amaṅgalaṃ paccenti. Ime te samaṇabrāhmaṇā diṭṭhisuddhikā. Te
diṭṭhena suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</p>
<p>
<a class="sc" id="21"></a>
<a class="ms" id="p_24Mn_303"></a>
Santeke samaṇabrāhmaṇā sutasuddhikā. Te ekaccānaṃ saddānaṃ savanaṃ maṅgalaṃ
paccenti, ekaccānaṃ saddānaṃ savanaṃ amaṅgalaṃ paccenti. Katamesaṃ saddānaṃ
savanaṃ maṅgalaṃ paccenti? Te kālato vuṭṭhahitvā abhimaṅgalagatāni saddāni
suṇanti—vaḍḍhāti vā vaḍḍhamānāti vā puṇṇāti vā phussāti vā asokāti vā sumanāti
vā sunakkhattāti vā sumaṅgalāti vā sirīti vā sirīvaḍḍhāti vā. Evarūpānaṃ
saddānaṃ savanaṃ maṅgalaṃ paccenti. Katamesaṃ saddānaṃ savanaṃ amaṅgalaṃ
paccenti? Kāṇoti vā kuṇīti vā khañjoti vā pakkhahatoti vā jiṇṇakoti vā
byādhikoti vā matoti vā chindanti vā bhindanti vā daḍḍhanti vā naṭṭhanti vā
natthīti vā. Evarūpānaṃ saddānaṃ savanaṃ amaṅgalaṃ paccenti. Ime te
samaṇabrāhmaṇā sutasuddhikā. Te sutena suddhiṃ visuddhiṃ parisuddhiṃ muttiṃ
vimuttiṃ parimuttiṃ paccenti.</p>
<p>
<a class="sc" id="22"></a>
<a class="pts" id="pts89"></a>
<a class="ms" id="p_24Mn_304"></a>
Santeke samaṇabrāhmaṇā sīlasuddhikā. Te sīlamattena saṃyamamattena
saṃvaramattena avītikkamamattena suddhiṃ visuddhiṃ parisuddhiṃ muttiṃ vimuttiṃ
parimuttiṃ paccenti. <span class="var" title='[{"eds":["bj","c1"],"var":"samaṇo maṇḍikāputto "},{"eds":["pts1"],"var":"samaṇo muṇḍikāputto "}]'>Samaṇamuṇḍikāputto</span> evamāha—“<span class="cross" title='[{"bm":"4","desc":"Samaṇamuṇḍikasutta","lang":"pi","uid":"mn78"},{"bm":"23","desc":"13 Mahābyūhasuttaniddesa","lang":"pi","uid":"mnd13"}]'>^</span> catūhi kho ahaṃ, <span class="var" title='[{"eds":["bj","s1","s2","s3","pts1"],"var":"thapati "},{"note":"ka-sī, cha1-2 īdisameva,"}]'>gahapati</span>,
dhammehi samannāgataṃ purisapuggalaṃ paññāpemi sampannakusalaṃ paramakusalaṃ
uttamapattippattaṃ samaṇaṃ ayojjaṃ. Katamehi catūhi? Idha, gahapati, na kāyena
pāpakaṃ kammaṃ karoti, na pāpikaṃ vācaṃ bhāsati, na pāpakaṃ saṅkappaṃ
saṅkappati, na pāpakaṃ ājīvaṃ ājīvati. Imehi kho ahaṃ, gahapati, catūhi
dhammehi samannāgataṃ purisapuggalaṃ paññāpemi sampannakusalaṃ paramakusalaṃ
uttamapattippattaṃ samaṇaṃ ayojjaṃ”. Evamevaṃ santeke samaṇabrāhmaṇā
sīlasuddhikā, te sīlamattena saṃyamamattena saṃvaramattena avītikkamamattena
suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</p>
<p>
<a class="sc" id="23"></a>
<a class="ms" id="p_24Mn_305"></a>
Santeke samaṇabrāhmaṇā vatasuddhikā. Te hatthivatikā vā honti, assavatikā vā
honti, govatikā vā honti, kukkuravatikā vā honti, kākavatikā vā honti,
vāsudevavatikā vā honti, baladevavatikā vā honti, puṇṇabhaddavatikā vā honti,
maṇibhaddavatikā vā honti, aggivatikā vā honti, nāgavatikā vā honti,
supaṇṇavatikā vā honti, yakkhavatikā vā honti, asuravatikā vā honti,
gandhabbavatikā vā honti, mahārājavatikā vā honti, candavatikā vā honti,
sūriyavatikā vā honti, indavatikā vā honti, brahmavatikā vā honti, devavatikā
vā honti, disāvatikā vā honti. Ime te samaṇabrāhmaṇā vatasuddhikā. Te vatena
suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</p>
<p>
<a class="sc" id="24"></a>
<a class="pts" id="pts90"></a>
<a class="ms" id="p_24Mn_306"></a>
Santeke samaṇabrāhmaṇā mutasuddhikā. Te kālato uṭṭhahitvā pathaviṃ āmasanti,
haritaṃ āmasanti, gomayaṃ āmasanti, kacchapaṃ āmasanti, phālaṃ akkamanti,
tilavāhaṃ āmasanti, phussatilaṃ khādanti, phussatelaṃ makkhenti,
phussadantakaṭṭhaṃ khādanti, phussamattikāya nhāyanti, phussasāṭakaṃ nivāsenti,
phussaveṭhanaṃ veṭhenti. Ime te samaṇabrāhmaṇā mutasuddhikā. Te mutena suddhiṃ
visuddhiṃ parisuddhiṃ muttiṃ vimuttiṃ parimuttiṃ paccenti. Na brāhmaṇo aññato
suddhimāha.</p>
<p>
<a class="sc" id="25"></a>
<a class="ms" id="p_24Mn_307"></a>
<strong>Diṭṭhe sute sīlavate mute vā</strong>ti. Brāhmaṇo diṭṭhasuddhiyāpi suddhiṃ nāha, sutasuddhiyāpi suddhiṃ nāha,
sīlasuddhiyāpi suddhiṃ nāha, vatasuddhiyāpi suddhiṃ nāha, mutasuddhiyāpi
suddhiṃ nāha na katheti na bhaṇati na dīpayati na voharatīti—na brāhmaṇo aññato
suddhimāha diṭṭhe sute sīlavate mute vā.</p>
<p>
<a class="sc" id="26"></a>
<a class="ms" id="p_24Mn_308"></a>
<strong>Puññe ca pāpe ca anūpalitto</strong>ti.
<strong>Puññaṃ</strong> vuccati yaṃ kiñci tedhātukaṃ kusalābhisaṅkhāraṃ,
<strong>apuññaṃ</strong> vuccati sabbaṃ akusalaṃ. Yato puññābhisaṅkhāro ca apuññābhisaṅkhāro ca
āneñjābhisaṅkhāro ca pahīnā honti ucchinnamūlā tālāvatthukatā anabhāvaṃkatā
āyatiṃ anuppādadhammā; ettāvatā puññe ca pāpe ca na limpati na palimpati na
upalimpati alitto apalitto anūpalitto nikkhanto nissaṭo vippamutto visaññutto
vimariyādikatena cetasā viharatīti—puññe ca pāpe ca anūpalitto.</p>
<p>
<a class="sc" id="27"></a>
<a class="pts" id="pts91"></a>
<a class="ms" id="p_24Mn_309"></a>
<strong>Attañjaho nayidha pakubbamāno</strong>ti.
<strong>Attañjaho</strong>ti attadiṭṭhijaho.
<strong>Attañjaho</strong>ti <span class="var" title='[{"eds":["bj","s1","s2","s3","pts1"],"var":"gāhajaho "},{"eds":["mr"],"var":"attagāhaṃ jaho "}]'>gāhaṃ jaho</span>.
<strong>Attañjaho</strong>ti taṇhāvasena diṭṭhivasena gahitaṃ parāmaṭṭhaṃ abhiniviṭṭhaṃ ajjhositaṃ
adhimuttaṃ, sabbaṃ taṃ cattaṃ hoti vantaṃ muttaṃ pahīnaṃ paṭinissaṭṭhaṃ. <strong>Nayidha pakubbamāno</strong>ti puññābhisaṅkhāraṃ vā apuññābhisaṅkhāraṃ vā āneñjābhisaṅkhāraṃ vā
apakubbamāno ajanayamāno asañjanayamāno anibbattayamāno anabhinibbattayamānoti—attañjaho nayidha pakubbamāno.</p>
<p>
<a class="sc" id="28"></a>
<a class="ms" id="p_24Mn_310"></a>
Tenāha bhagavā—</p>
<blockquote class="gatha">
<p>
<a class="sc" id="29"></a>
<a class="ms" id="p_24Mn_311"></a>
“Na brāhmaṇo aññato suddhimāha,<br>
Diṭṭhe sute sīlavate mute vā;<br>
Puññe ca pāpe ca anūpalitto,<br>
Attañjaho nayidha pakubbamāno”ti.</p>
<p>
<a class="sc" id="30"></a>
<a class="ms" id="p_24Mn_312"></a>
<a class="msdiv" id="msdiv26"></a>
<span class="cross" title='[{"bm":"962","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Purimaṃ pahāya aparaṃ sitāse,</strong><strong>Ejānugā te na taranti saṅgaṃ;</strong><strong>Te uggahāyanti nirassajanti,</strong><strong>Kapīva sākhaṃ <span class="var" title='[{"eds":["bj","s1","s2","s3","pts1"],"var":"pamukhaṃ "}]'>pamuñcaṃ</span> gahāya.</strong></p>
</blockquote>
<p>
<a class="sc" id="31"></a>
<a class="ms" id="p_24Mn_313"></a>
<strong>Purimaṃ pahāya aparaṃ sitāse</strong>ti. Purimaṃ satthāraṃ pahāya paraṃ satthāraṃ nissitā; purimaṃ dhammakkhānaṃ
pahāya aparaṃ dhammakkhānaṃ nissitā; purimaṃ gaṇaṃ pahāya aparaṃ gaṇaṃ nissitā;
purimaṃ diṭṭhiṃ pahāya aparaṃ diṭṭhiṃ nissitā; purimaṃ paṭipadaṃ pahāya aparaṃ
paṭipadaṃ nissitā; purimaṃ maggaṃ pahāya aparaṃ maggaṃ nissitā sannissitā
allīnā upagatā ajjhositā adhimuttāti—purimaṃ pahāya aparaṃ sitāse.</p>
<p>
<a class="sc" id="32"></a>
<a class="ms" id="p_24Mn_314"></a>
<strong>Ejānugā te na taranti saṅgan</strong>ti.
<strong>Ejā</strong> vuccati taṇhā. Yo rāgo sārāgo … pe … abhijjhā lobho akusalamūlaṃ.
<strong>Ejānugā</strong>ti ejānugā ejānugatā ejānusaṭā ejāya pannā patitā abhibhūtā pariyādinnacittā.
<strong>Te na taranti saṅgan</strong>ti rāgasaṅgaṃ dosasaṅgaṃ mohasaṅgaṃ mānasaṅgaṃ diṭṭhisaṅgaṃ kilesasaṅgaṃ
duccaritasaṅgaṃ na taranti na uttaranti na pataranti na samatikkamanti na
vītivattantīti—ejānugā te na taranti saṅgaṃ.</p>
<p>
<a class="sc" id="33"></a>
<a class="pts" id="pts92"></a>
<a class="ms" id="p_24Mn_315"></a>
<strong>Te uggahāyanti nirassajantī</strong>ti satthāraṃ gaṇhanti, taṃ muñcitvā aññaṃ satthāraṃ gaṇhanti; dhammakkhānaṃ
gaṇhanti, taṃ muñcitvā aññaṃ dhammakkhānaṃ gaṇhanti; gaṇaṃ gaṇhanti, taṃ
muñcitvā aññaṃ gaṇaṃ gaṇhanti; diṭṭhiṃ gaṇhanti, taṃ muñcitvā aññaṃ diṭṭhiṃ
gaṇhanti; paṭipadaṃ gaṇhanti, taṃ muñcitvā aññaṃ paṭipadaṃ gaṇhanti; maggaṃ
gaṇhanti, taṃ muñcitvā aññaṃ maggaṃ gaṇhanti; gaṇhanti ca muñcanti ca ādiyanti
ca nirassajanti cāti—te uggahāyanti nirassajanti.</p>
<p>
<a class="sc" id="34"></a>
<a class="ms" id="p_24Mn_316"></a>
<strong>Kapīva sākhaṃ pamuñcaṃ gahāyā</strong>ti. Yathā makkaṭo araññe pavane caramāno sākhaṃ gaṇhāti, taṃ muñcitvā aññaṃ
sākhaṃ gaṇhāti. Evamevaṃ puthusamaṇabrāhmaṇā puthudiṭṭhigatāni gaṇhanti ca
muñcanti ca ādiyanti ca nirassajanti cāti—kapīva sākhaṃ pamuñcaṃ gahāya.</p>
<p>
<a class="sc" id="35"></a>
<a class="ms" id="p_24Mn_317"></a>
Tenāha bhagavā—</p>
<blockquote class="gatha">
<p>
<a class="sc" id="36"></a>
<a class="ms" id="p_24Mn_318"></a>
“Purimaṃ pahāya aparaṃ sitāse,<br>
Ejānugā te na taranti saṅgaṃ;<br>
Te uggahāyanti nirassajanti,<br>
Kapīva sākhaṃ pamuñcaṃ gahāyā”ti.</p>
<p>
<a class="sc" id="37"></a>
<a class="ms" id="p_24Mn_319"></a>
<a class="msdiv" id="msdiv27"></a>
<span class="cross" title='[{"bm":"963","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Sayaṃ samādāya vatāni jantu,</strong><strong>Uccāvacaṃ gacchati saññasatto;</strong><strong>Vidvā ca vedehi samecca dhammaṃ,</strong><strong>Na uccāvacaṃ gacchati bhūripañño.</strong></p>
</blockquote>
<p>
<a class="sc" id="38"></a>
<a class="pts" id="pts93"></a>
<a class="ms" id="p_24Mn_320"></a>
<strong>Sayaṃ samādāya vatāni jantū</strong>ti.
<strong>Sayaṃ samādāyā</strong>ti sāmaṃ samādāya.
<strong>Vatānī</strong>ti hatthivataṃ vā assavataṃ vā govataṃ vā kukkūravataṃ vā kākavataṃ vā
vāsudevavataṃ vā baladevavataṃ vā puṇṇabhaddavataṃ vā maṇibhaddavataṃ vā
aggivataṃ vā nāgavataṃ vā supaṇṇavataṃ vā yakkhavataṃ vā asuravataṃ vā … pe …
disāvataṃ vā ādāya samādāya ādiyitvā samādiyitvā gaṇhitvā parāmasitvā
abhinivisitvā. <strong>Jantū</strong>ti satto naro … pe … manujoti—sayaṃ samādāya vatāni jantu.</p>
<p>
<a class="sc" id="39"></a>
<a class="ms" id="p_24Mn_321"></a>
<strong>Uccāvacaṃ gacchati saññasatto</strong>ti satthārato satthāraṃ gacchati; dhammakkhānato dhammakkhānaṃ gacchati; gaṇato
gaṇaṃ gacchati; diṭṭhiyā diṭṭhiṃ gacchati; paṭipadāya paṭipadaṃ gacchati;
maggato maggaṃ gacchati. <strong>Saññasatto</strong>ti kāmasaññāya byāpādasaññāya vihiṃsāsaññāya diṭṭhisaññāya satto visatto āsatto
laggo laggito palibuddho. Yathā bhittikhile vā nāgadante vā bhaṇḍaṃ sattaṃ
visattaṃ āsattaṃ laggaṃ laggitaṃ palibuddhaṃ, evamevaṃ kāmasaññāya
byāpādasaññāya vihiṃsāsaññāya diṭṭhisaññāya satto visatto āsatto laggo laggito
palibuddhoti—uccāvacaṃ gacchati saññasatto.</p>
<p>
<a class="sc" id="40"></a>
<a class="ms" id="p_24Mn_322"></a>
<strong>Vidvā ca vedehi samecca dhamman</strong>ti.
<strong>Vidvā</strong>ti vidvā vijjāgato ñāṇī vibhāvī medhāvī.
<strong>Vedehī</strong>ti
<strong>vedā</strong> vuccanti catūsu maggesu ñāṇaṃ paññā paññindriyaṃ paññābalaṃ
dhammavicayasambojjhaṅgo vīmaṃsā vipassanā sammādiṭṭhi. Tehi vedehi
jātijarāmaraṇassa antagato antappatto, koṭigato koṭippatto, pariyantagato
pariyantappatto, vosānagato vosānappatto, tāṇagato tāṇappatto, leṇagato
leṇappatto, saraṇagato saraṇappatto, abhayagato abhayappatto, accutagato
accutappatto, amatagato amatappatto, nibbānagato nibbānappatto. Vedānaṃ vā
antagatoti <strong>vedagū</strong>, vedehi vā antagatoti vedagū, sattannaṃ vā dhammānaṃ viditattā vedagū.
Sakkāyadiṭṭhi viditā hoti, vicikicchā viditā hoti, sīlabbataparāmāso vidito
hoti, rāgo vidito hoti, doso vidito hoti, moho vidito hoti, māno vidito hoti,
viditāssa honti pāpakā akusalā dhammā saṃkilesikā ponobhavikā sadarā
dukkhavipākā āyatiṃ jātijarāmaraṇiyā.</p>
<blockquote class="gatha">
<p>
<a class="sc" id="41"></a>
<a class="ms" id="p_24Mn_323"></a>
<span class="cross" title='[{"bm":"1108","desc":"Sabhiyasutta","lang":"pi","uid":"snp3.6"},{"bm":"168","desc":"Pucchāniddesa","lang":"pi","uid":"cnd5"}]'>^</span>

Vedāni viceyya kevalāni,
<span class="gathaQuote">(sabhiyāti bhagavā)</span><br>
Samaṇānaṃ <span class="var" title='[{"eds":["bj","s1","s2","s3","pts1"],"var":"yānipatthi "}]'>yānīdhatthi</span> brāhmaṇānaṃ;<br>
Sabbavedanāsu vītarāgo,<br>
Sabbaṃ vedamaticca vedagū soti.</p>
</blockquote>
<p>
<a class="sc" id="42"></a>
<a class="pts" id="pts94"></a>
<a class="ms" id="p_24Mn_324"></a>
<strong>Vidvā ca vedehi samecca dhamman</strong>ti. Samecca abhisamecca dhammaṃ. Sabbe saṅkhārā aniccāti samecca abhisamecca
dhammaṃ; sabbe saṅkhārā dukkhāti samecca abhisamecca dhammaṃ; sabbe dhammā
anattāti samecca abhisamecca dhammaṃ; avijjāpaccayā saṅkhārāti samecca
abhisamecca dhammaṃ; saṅkhārapaccayā viññāṇanti samecca abhisamecca dhammaṃ;
viññāṇapaccayā nāmarūpanti … nāmarūpapaccayā saḷāyatananti … saḷāyatanapaccayā
phassoti … phassapaccayā vedanāti … vedanāpaccayā taṇhāti … taṇhāpaccayā
upādānanti … upādānapaccayā bhavoti … bhavapaccayā jātīti … jātipaccayā
jarāmaraṇanti samecca abhisamecca dhammaṃ; avijjānirodhā saṅkhāranirodhoti
samecca abhisamecca dhammaṃ; saṅkhāranirodhā viññāṇanirodhoti samecca
abhisamecca dhammaṃ; viññāṇanirodhā nāmarūpanirodhoti … nāmarūpanirodhā
saḷāyatananirodhoti … saḷāyatananirodhā phassanirodhoti … phassanirodhā
vedanānirodhoti … vedanānirodhā taṇhānirodhoti … taṇhānirodhā upādānanirodhoti
… upādānanirodhā bhavanirodhoti … bhavanirodhā jātinirodhoti … jātinirodhā
jarāmaraṇanirodhoti samecca abhisamecca dhammaṃ; idaṃ dukkhanti samecca
abhisamecca dhammaṃ; ayaṃ dukkhasamudayoti … ayaṃ dukkhanirodhoti … ayaṃ
dukkhanirodhagāminī paṭipadāti samecca abhisamecca dhammaṃ; ime āsavāti samecca
abhisamecca dhammaṃ; ayaṃ āsavasamudayoti … ayaṃ āsavanirodhoti … ayaṃ
āsavanirodhagāminī paṭipadāti samecca abhisamecca dhammaṃ; ime dhammā
abhiññeyyāti samecca abhisamecca dhammaṃ; ime dhammā pariññeyyāti … ime dhammā
pahātabbāti … ime dhammā bhāvetabbāti … ime dhammā sacchikātabbāti samecca
abhisamecca dhammaṃ. Channaṃ phassāyatanānaṃ samudayañca atthaṅgamañca
assādañca ādīnavañca nissaraṇañca samecca abhisamecca dhammaṃ. Pañcannaṃ
upādānakkhandhānaṃ samudayañca atthaṅgamañca assādañca ādīnavañca nissaraṇañca
samecca abhisamecca dhammaṃ. Catunnaṃ mahābhūtānaṃ samudayañca atthaṅgamañca
assādañca ādīnavañca nissaraṇañca samecca abhisamecca dhammaṃ. Yaṃ kiñci
samudayadhammaṃ sabbaṃ taṃ nirodhadhammanti samecca abhisamecca dhammanti—
vidvā ca vedehi samecca dhammaṃ.</p>
<p>
<a class="sc" id="43"></a>
<a class="ms" id="p_24Mn_325"></a>
<strong>Na uccāvacaṃ gacchati bhūripañño</strong>ti na satthārato satthāraṃ gacchati, na dhammakkhānato dhammakkhānaṃ gacchati,
na gaṇato gaṇaṃ gacchati, na diṭṭhiyā diṭṭhiṃ gacchati, na paṭipadāya paṭipadaṃ
gacchati, na maggato maggaṃ gacchati. <strong>Bhūripañño</strong>ti bhūripañño mahāpañño puthupañño hāsapañño javanapañño tikkhapañño
nibbedhikapañño. <strong>Bhūri</strong> vuccati pathavī. Tāya pathavisamāya paññāya vipulāya vitthatāya
samannāgatoti—na uccāvacaṃ gacchati bhūripañño.</p>
<p>
<a class="sc" id="44"></a>
<a class="ms" id="p_24Mn_326"></a>
Tenāha bhagavā—</p>
<blockquote class="gatha">
<p>
<a class="sc" id="45"></a>
<a class="ms" id="p_24Mn_327"></a>
“Sayaṃ samādāya vatāni jantu,<br>
Uccāvacaṃ gacchati saññasatto;<br>
Vidvā ca vedehi samecca dhammaṃ,<br>
Na uccāvacaṃ gacchati bhūripañño”ti.</p>
<p>
<a class="sc" id="46"></a>
<a class="ms" id="p_24Mn_328"></a>
<a class="msdiv" id="msdiv28"></a>
<span class="cross" title='[{"bm":"964","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Sa sabbadhammesu visenibhūto,</strong><strong>Yaṃ kiñci diṭṭhaṃ va sutaṃ mutaṃ vā;</strong><strong>Tameva dassiṃ vivaṭaṃ carantaṃ,</strong><strong>Kenīdha lokasmi vikappayeyya.</strong></p>
</blockquote>
<p>
<a class="sc" id="47"></a>
<a class="ms" id="p_24Mn_329"></a>
<strong>Sa sabbadhammesu visenibhūto yaṃ kiñci diṭṭhaṃ va sutaṃ mutaṃ vā</strong>ti.
<strong>Senā</strong> vuccati mārasenā. Kāyaduccaritaṃ mārasenā, vacīduccaritaṃ mārasenā,
manoduccaritaṃ mārasenā, rāgo mārasenā, doso mārasenā, moho mārasenā, kodho
mārasenā, upanāho … pe … sabbākusalābhisaṅkhārā mārasenā.</p>
<p>
<a class="sc" id="48"></a>
<a class="ms" id="p_24Mn_330"></a>
Vuttañhetaṃ bhagavatā—</p>
<blockquote class="gatha">
<p>
<a class="sc" id="49"></a>
<a class="pts" id="pts96"></a>
<a class="ms" id="p_24Mn_331"></a>
<span class="cross" title='[{"bm":"1154-1157","desc":"Padhānasutta","lang":"pi","uid":"snp3.2"},{"bm":"139","desc":"13 Mahābyūhasuttaniddesa","lang":"pi","uid":"mnd13"},{"bm":"411","desc":"Pucchāniddesa","lang":"pi","uid":"cnd5"}]'>^</span>

“Kāmā te paṭhamā senā,<br>
dutiyā arati vuccati;<br>
Tatiyā khuppipāsā te,<br>
catutthī taṇhā vuccati.</p>
<p>
<a class="sc" id="50"></a>
<a class="ms" id="p_24Mn_332"></a>
Pañcamī thinamiddhaṃ te,<br>
chaṭṭhā bhīrū pavuccati;<br>
Sattamī vicikicchā te,<br>
makkho thambho te aṭṭhamo.</p>
<p>
<a class="sc" id="51"></a>
<a class="ms" id="p_24Mn_333"></a>
Lābho siloko sakkāro,<br>
micchāladdho ca yo yaso;<br>
Yo cattānaṃ samukkaṃse,<br>
pare ca avajānati.</p>
<p>
<a class="sc" id="52"></a>
<a class="ms" id="p_24Mn_334"></a>
Esā namuci te senā,<br>
kaṇhassābhippahārinī;<br>
Na naṃ asūro jināti,<br>
jetvāva labhate sukhan”ti.</p>
</blockquote>
<p>
<a class="sc" id="53"></a>
<a class="ms" id="p_24Mn_335"></a>
<span class="cross" title='[{"bm":"64","desc":"8 Pasūrasuttaniddesa","lang":"pi","uid":"mnd8"},{"bm":"411","desc":"Pucchāniddesa","lang":"pi","uid":"cnd5"}]'>^</span>

Yato catūhi ariyamaggehi sabbā ca mārasenā sabbe ca paṭisenikarā kilesā jitā ca
parājitā ca bhaggā vippaluggā parammukhā, so vuccati visenibhūto. So diṭṭhe
visenibhūto, sute visenibhūto, mute visenibhūto, viññāte visenibhūtoti—sa
sabbadhammesu visenibhūto yaṃ kiñci diṭṭhaṃ va sutaṃ mutaṃ vā.</p>
<p>
<a class="sc" id="54"></a>
<a class="ms" id="p_24Mn_336"></a>
<strong>Tameva dassiṃ vivaṭaṃ carantan</strong>ti. Tameva suddhadassiṃ visuddhadassiṃ parisuddhadassiṃ vodātadassiṃ
pariyodātadassiṃ. Atha vā, suddhadassanaṃ visuddhadassanaṃ parisuddhadassanaṃ
vodātadassanaṃ pariyodātadassanaṃ. <strong>Vivaṭan</strong>ti taṇhāchadanaṃ diṭṭhichadanaṃ kilesachadanaṃ duccaritachadanaṃ
avijjāchadanaṃ. Tāni chadanāni vivaṭāni honti viddhaṃsitāni ugghāṭitāni
samugghāṭitāni pahīnāni samucchinnāni vūpasantāni paṭipassaddhāni
abhabbuppattikāni ñāṇagginā daḍḍhāni. <strong>Carantan</strong>ti carantaṃ vicarantaṃ viharantaṃ iriyantaṃ vattentaṃ pālentaṃ yapentaṃ
yāpentanti—tameva dassiṃ vivaṭaṃ carantaṃ.</p>
<p>
<a class="sc" id="55"></a>
<a class="pts" id="pts97"></a>
<a class="ms" id="p_24Mn_337"></a>
<strong>Kenīdha lokasmi vikappayeyyā</strong>ti.
<strong>Kappā</strong>ti dve kappā—taṇhākappo ca diṭṭhikappo ca … pe … ayaṃ taṇhākappo … pe … ayaṃ
diṭṭhikappo. Tassa taṇhākappo pahīno, diṭṭhikappo paṭinissaṭṭho. Taṇhākappassa
pahīnattā diṭṭhikappassa paṭinissaṭṭhattā kena rāgena kappeyya, kena dosena
kappeyya, kena mohena kappeyya, kena mānena kappeyya, kāya diṭṭhiyā kappeyya,
kena uddhaccena kappeyya, kāya vicikicchāya kappeyya, kehi anusayehi kappeyya—
rattoti vā duṭṭhoti vā mūḷhoti vā vinibaddhoti vā parāmaṭṭhoti vā
vikkhepagatoti vā aniṭṭhaṅgatoti vā thāmagatoti vā. Te abhisaṅkhārā pahīnā.
Abhisaṅkhārānaṃ pahīnattā gatiyo kena kappeyya—nerayikoti vā tiracchānayonikoti
vā pettivisayikoti vā manussoti vā devoti vā rūpīti vā arūpīti vā saññīti vā
asaññīti vā nevasaññīnāsaññīti vā. So hetu natthi, paccayo natthi, kāraṇaṃ
natthi, yena kappeyya vikappeyya vikappaṃ āpajjeyya. <strong>Lokasmin</strong>ti apāyaloke manussaloke devaloke khandhaloke dhātuloke āyatanaloketi—kenīdha
lokasmiṃ vikappayeyya.</p>
<p>
<a class="sc" id="56"></a>
<a class="ms" id="p_24Mn_338"></a>
Tenāha bhagavā—</p>
<blockquote class="gatha">
<p>
<a class="sc" id="57"></a>
<a class="ms" id="p_24Mn_339"></a>
“Sa sabbadhammesu visenibhūto,<br>
Yaṃ kiñci diṭṭhaṃ va sutaṃ mutaṃ vā;<br>
Tameva dassiṃ vivaṭaṃ carantaṃ,<br>
Kenīdha lokasmi vikappayeyyā”ti.</p>
<p>
<a class="sc" id="58"></a>
<a class="ms" id="p_24Mn_340"></a>
<a class="msdiv" id="msdiv29"></a>
<span class="cross" title='[{"bm":"965","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Na kappayanti na purekkharonti,</strong><strong>Accantasuddhīti na te vadanti;</strong><strong>Ādānaganthaṃ gathitaṃ visajja,</strong><strong>Āsaṃ na kubbanti kuhiñci loke.</strong></p>
</blockquote>
<p>
<a class="sc" id="59"></a>
<a class="pts" id="pts98"></a>
<a class="ms" id="p_24Mn_341"></a>
<strong>Na kappayanti na purekkharontī</strong>ti.
<strong>Kappā</strong>ti dve kappā—taṇhākappo ca diṭṭhikappo ca … pe … ayaṃ taṇhākappo … pe … ayaṃ
diṭṭhikappo. Tesaṃ taṇhākappo pahīno, diṭṭhikappo paṭinissaṭṭho. Taṇhākappassa
pahīnattā, diṭṭhikappassa paṭinissaṭṭhattā taṇhākappaṃ vā diṭṭhikappaṃ vā na
kappenti na janenti na sañjanenti na nibbattenti nābhinibbattentīti—na
kappayanti. <strong>Na purekkharontī</strong>ti.
<strong>Purekkhārā</strong>ti dve purekkhārā—taṇhāpurekkhāro ca diṭṭhipurekkhāro ca … pe … ayaṃ
taṇhāpurekkhāro … pe … ayaṃ diṭṭhipurekkhāro. Tesaṃ taṇhāpurekkhāro pahīno,
diṭṭhipurekkhāro paṭinissaṭṭho. Taṇhāpurekkhārassa pahīnattā,
diṭṭhipurekkhārassa paṭinissaṭṭhattā na taṇhaṃ vā na diṭṭhiṃ vā purato katvā
caranti, na taṇhādhajā na taṇhāketū na taṇhādhipateyyā, na diṭṭhidhajā na
diṭṭhiketū na diṭṭhādhipateyyā, na taṇhāya vā na diṭṭhiyā vā parivāritā
carantīti—na kappayanti na purekkharonti.</p>
<p>
<a class="sc" id="60"></a>
<a class="ms" id="p_24Mn_342"></a>
<strong>Accantasuddhīti na te vadantī</strong>ti accantasuddhiṃ saṃsārasuddhiṃ akiriyadiṭṭhiṃ sassatavādaṃ na vadanti na
kathenti na bhaṇanti na dīpayanti na voharantīti—accantasuddhīti na te
vadanti.</p>
<p>
<a class="sc" id="61"></a>
<a class="pts" id="pts99"></a>
<a class="ms" id="p_24Mn_343"></a>
<strong>Ādānaganthaṃ gathitaṃ visajjā</strong>ti.
<strong>Ganthā</strong>ti <span class="cross" title='[{"bm":"184","desc":"Tikanikkhepa","lang":"pi","uid":"ds2.4"},{"bm":"111","desc":"Tikaatthuddhāra","lang":"pi","uid":"ds2.5"}]'>^</span>cattāro ganthā—abhijjhākāyagantho, byāpādo kāyagantho, sīlabbataparāmāso
kāyagantho, idaṃsaccābhiniveso kāyagantho. Attano diṭṭhiyā rāgo
abhijjhākāyagantho; paravādesu āghāto appaccayo byāpādo kāyagantho; attano
sīlaṃ vā vataṃ vā sīlavataṃ vā parāmasantīti sīlabbataparāmāso kāyagantho,
attano diṭṭhi idaṃsaccābhiniveso kāyagantho. Kiṃkāraṇā vuccati ādānagantho?
Tehi ganthehi rūpaṃ ādiyanti upādiyanti gaṇhanti parāmasanti abhinivisanti;
vedanaṃ … saññaṃ … saṅkhāre … viññāṇaṃ … gatiṃ … upapattiṃ … paṭisandhiṃ …
bhavaṃ … saṃsāravaṭṭaṃ ādiyanti upādiyanti gaṇhanti parāmasanti abhinivisanti.
Taṃkāraṇā vuccati ādānagantho. <strong>Visajjā</strong>ti ganthe vosajjitvā vā—visajja. Atha vā ganthe gadhite ganthite bandhe
vibandhe ābandhe lagge laggite palibuddhe bandhane <span class="var" title='[{"eds":["bj"],"var":"poṭhayitvā "},{"eds":["pts1"],"var":"photayitvā "},{"eds":["c1"],"var":"poṭayitvā "}]'>phoṭayitvā</span>—visajja. Yathā
vayhaṃ vā rathaṃ vā sakaṭaṃ vā sandamānikaṃ vā sajjaṃ visajjaṃ karonti
vikopenti; evamevaṃ ganthe vosajjitvā—visajja. Atha vā ganthe gathite ganthite
bandhe vibandhe ābandhe lagge laggite palibuddhe bandhane phoṭayitvā
visajjāti—ādānaganthaṃ gathitaṃ visajja.</p>
<p>
<a class="sc" id="62"></a>
<a class="ms" id="p_24Mn_344"></a>
<strong>Āsaṃ na kubbanti kuhiñci loke</strong>ti.
<strong>Āsā</strong> vuccati taṇhā yo rāgo sārāgo … pe … abhijjhā lobho akusalamūlaṃ.
<strong>Āsaṃ na kubbantī</strong>ti āsaṃ na kubbanti na janenti na sañjanenti na nibbattenti na abhinibbattenti.
<strong>Kuhiñcī</strong>ti kuhiñci kimhici katthaci ajjhattaṃ vā bahiddhā vā ajjhattabahiddhā vā.
<strong>Loke</strong>ti apāyaloke … pe … āyatanaloketi—āsaṃ na kubbanti kuhiñci loke.</p>
<p>
<a class="sc" id="63"></a>
<a class="ms" id="p_24Mn_345"></a>
Tenāha bhagavā—</p>
<blockquote class="gatha">
<p>
<a class="sc" id="64"></a>
<a class="ms" id="p_24Mn_346"></a>
“Na kappayanti na purekkharonti,<br>
Accantasuddhīti na te vadanti;<br>
Ādānaganthaṃ gathitaṃ visajja,<br>
Āsaṃ na kubbanti kuhiñci loke”ti.</p>
<p>
<a class="sc" id="65"></a>
<a class="ms" id="p_24Mn_347"></a>
<a class="msdiv" id="msdiv30"></a>
<span class="cross" title='[{"bm":"966","desc":"Suddhaṭṭhakasutta","lang":"pi","uid":"snp4.4"}]'>^</span>
<strong>Sīmātigo brāhmaṇo tassa natthi,</strong><strong><span class="var" title='[{"eds":["bj","s1","s2","s3","pts1","c1"],"var":"ca disvā ca "}]'>Ñatvā va disvā va</span> samuggahītaṃ;</strong><strong>Na rāgarāgī na virāgaratto,</strong><strong>Tassīdha natthi paramuggahītaṃ.</strong></p>
</blockquote>
<p>
<a class="sc" id="66"></a>
<a class="pts" id="pts100"></a>
<a class="ms" id="p_24Mn_348"></a>
<strong>Sīmātigo brāhmaṇo tassa natthi, ñatvā va disvā va samuggahītan</strong>ti.
<strong>Sīmā</strong>ti catasso sīmāyo—sakkāyadiṭṭhi, vicikicchā, sīlabbataparāmāso, diṭṭhānusayo,
vicikicchānusayo, tadekaṭṭhā ca kilesā—ayaṃ paṭhamā sīmā. Oḷārikaṃ
kāmarāgasaṃyojanaṃ, paṭighasaṃyojanaṃ, oḷāriko kāmarāgānusayo, paṭighānusayo,
tadekaṭṭhā ca kilesā—ayaṃ dutiyā sīmā. Anusahagataṃ kāmarāgasaṃyojanaṃ,
paṭighasaṃyojanaṃ, anusahagato kāmarāgānusayo, paṭighānusayo, tadekaṭṭhā ca
kilesā—ayaṃ tatiyā sīmā. Rūparāgo arūparāgo māno uddhaccaṃ avijjā, mānānusayo
bhavarāgānusayo avijjānusayo, tadekaṭṭhā ca kilesā—ayaṃ catutthā sīmā. Yato ca
catūhi ariyamaggehi imā catasso sīmāyo atikkanto hoti samatikkanto vītivatto,
so vuccati sīmātigo. <strong>Brāhmaṇo</strong>ti sattannaṃ dhammānaṃ bāhitattā brāhmaṇo—sakkāyadiṭṭhi bāhitā hoti, vicikicchā
bāhitā hoti, sīlabbataparāmāso bāhito hoti … pe … asito tādi pavuccate sa
brahmā. <strong>Tassā</strong>ti arahato khīṇāsavassa.</p>
<p>
<a class="sc" id="67"></a>
<a class="ms" id="p_24Mn_349"></a>
<strong>Ñatvā</strong>ti paracittañāṇena vā ñatvā pubbenivāsānussatiñāṇena vā ñatvā.
<strong>Disvā</strong>ti maṃsacakkhunā vā disvā dibbacakkhunā vā disvā.
<strong>Sīmātigo brāhmaṇo tassa natthi, ñatvā va disvā va samuggahītan</strong>ti. Tassa idaṃ paramaṃ aggaṃ seṭṭhaṃ <span class="var" title='[{"eds":["bj","s1","s2","s3","pts1"],"var":"viseṭṭhaṃ "}]'>visiṭṭhaṃ</span> pāmokkhaṃ uttamaṃ pavaranti
gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ natthi na santi na
saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ
abhabbuppattikaṃ ñāṇagginā daḍḍhanti—sīmātigo brāhmaṇo tassa natthi ñatvā va
disvā va samuggahītaṃ.</p>
<p>
<a class="sc" id="68"></a>
<a class="ms" id="p_24Mn_350"></a>
<strong>Na rāgarāgī na virāgaratto</strong>ti.
<strong>Rāgarattā</strong> vuccanti ye pañcasu kāmaguṇesu rattā giddhā gadhitā mucchitā ajjhosannā laggā
laggitā palibuddhā. Virāgarattā vuccanti ye rūpāvacaraarūpāvacarasamāpattīsu
rattā giddhā gadhitā mucchitā ajjhosannā laggā laggitā palibuddhā. <strong>Na rāgarāgī na virāgaratto</strong>ti yato kāmarāgo ca rūparāgo ca arūparāgo ca pahīnā honti ucchinnamūlā
tālāvatthukatā <span class="var" title='[{"eds":["bj"],"var":"anabhāvakatā "},{"eds":["s1","s2","s3","pts1"],"var":"anabhāvaṃgatā "}]'>anabhāvaṃkatā</span> āyatiṃ anuppādadhammā. Ettāvatā na rāgarāgī na
virāgaratto.</p>
<p>
<a class="sc" id="69"></a>
<a class="pts" id="pts101"></a>
<a class="ms" id="p_24Mn_351"></a>
<strong>Tassīdha natthi paramuggahītan</strong>ti.
<strong>Tassā</strong>ti arahato khīṇāsavassa. Tassa idaṃ paramaṃ aggaṃ seṭṭhaṃ visiṭṭhaṃ pāmokkhaṃ
uttamaṃ pavaranti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ
natthi na santi na saṃvijjati nupalabbhati, pahīnaṃ samucchinnaṃ vūpasantaṃ
paṭipassaddhaṃ abhabbuppattikaṃ ñāṇagginā daḍḍhanti—tassīdha natthi
paramuggahītaṃ.</p>
<p>
<a class="sc" id="70"></a>
<a class="ms" id="p_24Mn_352"></a>
Tenāha bhagavā—</p>
<blockquote class="gatha">
<p>
<a class="sc" id="71"></a>
<a class="ms" id="p_24Mn_353"></a>
“Sīmātigo brāhmaṇo tassa natthi,<br>
Ñatvā va disvā va samuggahītaṃ;<br>
Na rāgarāgī na virāgaratto,<br>
Tassīdha natthi paramuggahītan”ti.</p>
</blockquote>
<p class="endsutta">
<a class="sc" id="72"></a>
<a class="ms" id="p_24Mn_354"></a>
Suddhaṭṭhakasuttaniddeso catuttho.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>