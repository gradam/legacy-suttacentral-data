<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="ud1.8"><article><hgroup><h2>Udāna 1.8</h2>
<h1>Saṅgāmajisutta</h1></hgroup><p><a id="p_18Ud_37" class="ms"></a><a class="msdiv" id="msdiv_8"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā saṅgāmaji sāvatthiṃ anuppatto hoti bhagavantaṃ dassanāya. Assosi kho āyasmato saṅgāmajissa purāṇadutiyikā:  “ayyo kira saṅgāmaji sāvatthiṃ anuppatto”ti. Sā dārakaṃ ādāya jetavanaṃ agamāsi.</p><p><a id="p_18Ud_38" class="ms"></a><a class="sc" id="2"></a>
Tena kho pana samayena āyasmā saṅgāmaji aññatarasmiṃ rukkhamūle divāvihāraṃ nisinno hoti. Atha kho āyasmato saṅgāmajissa purāṇadutiyikā yenāyasmā saṅgāmaji tenupasaṅkami; upasaṅkamitvā āyasmantaṃ saṅgāmajiṃ etadavoca:  “khuddaputtañhi, samaṇa, posa man”ti. Evaṃ vutte, āyasmā saṅgāmaji tuṇhī ahosi.</p><p><a id="p_18Ud_39" class="ms"></a><a class="sc" id="3"></a>
Dutiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca:  “khuddaputtañhi, samaṇa, posa man”ti. Dutiyampi kho āyasmā saṅgāmaji tuṇhī ahosi.</p><p><a id="p_18Ud_40" class="ms"></a><a class="sc" id="4"></a>
Tatiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca:  “khuddaputtañhi, samaṇa, posa man”ti. Tatiyampi kho āyasmā saṅgāmaji tuṇhī ahosi.</p><p><a id="p_18Ud_41" class="ms"></a><a class="sc" id="5"></a>
Atha kho āyasmato saṅgāmajissa purāṇadutiyikā taṃ dārakaṃ āyasmato saṅgāmajissa purato nikkhipitvā pakkāmi:  “eso te, samaṇa, putto; posa nan”ti.</p><p><a id="p_18Ud_42" class="ms"></a><a class="sc" id="6"></a>
Atha kho āyasmā saṅgāmaji taṃ dārakaṃ neva olokesi nāpi ālapi. Atha kho āyasmato saṅgāmajissa purāṇadutiyikā avidūraṃ gantvā apalokentī addasa āyasmantaṃ saṅgāmajiṃ taṃ dārakaṃ neva olokentaṃ nāpi ālapantaṃ, disvānassā etadahosi:  “na cāyaṃ samaṇo puttenapi atthiko”ti. Tato paṭinivattitvā dārakaṃ ādāya pakkāmi. Addasā kho bhagavā dibbena cakkhunā visuddhena atikkantamānusakena āyasmato saṅgāmajissa purāṇadutiyikāya evarūpaṃ vippakāraṃ.</p><p><a id="p_18Ud_43" class="ms"></a><a class="sc" id="7"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote class="gatha"><p><a class="brnum" id="br8"></a><a id="p_18Ud_44" class="ms"></a><a class="sc" id="8"></a>
“Āyantiṃ nābhinandati,<br> pakkamantiṃ na socati;<br>
Saṅgā saṅgāmajiṃ muttaṃ,<br>
tamahaṃ brūmi brāhmaṇan”ti. 
</p>
</blockquote>
<p class="endsection">Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bodhivagga</div>
</section>
<a class="previous" href="/ud1.7/pi/">◀ Udāna  1.7</a><a class="top" href="#"> ▲ TOP </a><a class="next" href="/ud1.9/pi/">Udāna  1.9 ▶</a>
</div>
<div class="hidden">
Saṅgāmajisutta</div>
</div>
</body>
</html>