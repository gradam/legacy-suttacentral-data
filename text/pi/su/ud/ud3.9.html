<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="ud3.9"><article><hgroup><h2>Udāna 3.9</h2>
<h1>Sippasutta</h1></hgroup><p><a id="p_18Ud_226" class="ms"></a><a class="msdiv" id="msdiv_29"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi:  “ko nu kho, āvuso, sippaṃ jānāti? Ko kiṃ sippaṃ sikkhi? Kataraṃ sippaṃ sippānaṃ aggan”ti?</p><p><a id="p_18Ud_227" class="ms"></a><a class="sc" id="2"></a>
Tatthekacce evamāhaṃsu:  “hatthisippaṃ sippānaṃ aggan”ti. Ekacce evamāhaṃsu:  “assasippaṃ sippānaṃ aggan”ti. Ekacce evamāhaṃsu:  “rathasippaṃ sippānaṃ aggan”ti. Ekacce evamāhaṃsu:  “dhanusippaṃ sippānaṃ aggan”ti. Ekacce evamāhaṃsu:  “tharusippaṃ sippānaṃ aggan”ti. Ekacce evamāhaṃsu:  “muddāsippaṃ sippānaṃ aggan”ti. Ekacce evamāhaṃsu:  “gaṇanāsippaṃ sippānaṃ aggan”ti. Ekacce evamāhaṃsu:  “saṅkhānasippaṃ sippānaṃ aggan”ti. Ekacce evamāhaṃsu:  “lekhāsippaṃ sippānaṃ aggan”ti. Ekacce evamāhaṃsu:  “kāveyyasippaṃ sippānaṃ aggan”ti. Ekacce evamāhaṃsu:  “lokāyatasippaṃ sippānaṃ aggan”ti. Ekacce evamāhaṃsu:  “khattavijjāsippaṃ sippānaṃ aggan”ti. Ayañcarahi tesaṃ bhikkhūnaṃ antarākathā hoti vippakatā.</p><p><a id="p_18Ud_228" class="ms"></a><a class="sc" id="3"></a>
Atha kho bhagavā sāyanhasamayaṃ paṭisallānā vuṭṭhito yena maṇḍalamāḷo tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi:  “kāya nuttha, bhikkhave, etarahi kathāya sannisinnā, kā ca pana vo antarākathā vippakatā”ti?</p><p><a id="p_18Ud_229" class="ms"></a><a class="sc" id="4"></a>
“Idha, bhante, amhākaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ ayamantarākathā udapādi:  ‘ko nu kho, āvuso, sippaṃ jānāti? Ko kiṃ sippaṃ sikkhi? Kataraṃ sippaṃ sippānaṃ aggan’ti?</p><p><a id="p_18Ud_230" class="ms"></a><a class="sc" id="5"></a>
Tatthekacce evamāhaṃsu:  ‘hatthisippaṃ sippānaṃ aggan’ti. Ekacce evamāhaṃsu:  ‘assasippaṃ sippānaṃ aggan’ti. Ekacce evamāhaṃsu:  ‘rathasippaṃ sippānaṃ aggan’ti. Ekacce evamāhaṃsu:  ‘dhanusippaṃ sippānaṃ aggan’ti. Ekacce evamāhaṃsu:  ‘tharusippaṃ sippānaṃ aggan’ti. Ekacce evamāhaṃsu:  ‘muddāsippaṃ sippānaṃ aggan’ti. Ekacce evamāhaṃsu:  ‘gaṇanāsippaṃ sippānaṃ aggan’ti. Ekacce evamāhaṃsu:  ‘saṅkhānasippaṃ sippānaṃ aggan’ti. Ekacce evamāhaṃsu:  ‘lekhāsippaṃ sippānaṃ aggan’ti. Ekacce evamāhaṃsu:  ‘kāveyyasippaṃ sippānaṃ aggan’ti. Ekacce evamāhaṃsu:  ‘lokāyatasippaṃ sippānaṃ aggan’ti. Ekacce evamāhaṃsu:  ‘khattavijjāsippaṃ sippānaṃ aggan’ti. Ayaṃ kho no, bhante, antarākathā hoti vippakatā, atha bhagavā anuppatto”ti.</p><p><a id="p_18Ud_231" class="ms"></a><a class="sc" id="6"></a>
“Na khvetaṃ, bhikkhave, tumhākaṃ patirūpaṃ kulaputtānaṃ saddhā agārasmā anagāriyaṃ pabbajitānaṃ yaṃ tumhe evarūpiṃ kathaṃ katheyyātha. Sannipatitānaṃ vo, bhikkhave, dvayaṃ karaṇīyaṃ–  dhammī vā kathā ariyo vā tuṇhībhāvo”ti.</p><p><a id="p_18Ud_232" class="ms"></a><a class="sc" id="7"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote class="gatha"><p><a class="brnum" id="br33"></a><a id="p_18Ud_233" class="ms"></a><a class="sc" id="8"></a>
“Asippajīvī lahu atthakāmo,<br> Yatindriyo sabbadhi vippamutto;<br>
Anokasārī amamo nirāso,<br>
Hitvā mānaṃ ekacaro sa bhikkhū”ti. 
</p>
</blockquote>
<p class="endsection">Navamaṃ.</p>
</article></section><a class="previous" href="/ud3.8/pi/">◀ Udāna  3.8</a><a class="top" href="#"> ▲ TOP </a><a class="next" href="/ud3.10/pi/">Udāna  3.10 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Nandavagga</div>
<div class="hidden">
Sippasutta</div>
</div>
</body>
</html>