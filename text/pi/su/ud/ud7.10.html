<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="ud7.10"><article><hgroup><h2>Udāna 7.10</h2>
<h1>Utenasutta</h1></hgroup><p><a id="p_18Ud_652" class="ms"></a><a class="msdiv" id="msdiv_70"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā kosambiyaṃ viharati ghositārāme. Tena kho pana samayena rañño utenassa uyyānagatassa antepuraṃ daḍḍhaṃ hoti, pañca ca itthisatāni kālaṅkatāni honti sāmāvatīpamukhāni.</p><p><a id="p_18Ud_653" class="ms"></a><a class="sc" id="2"></a>
Atha kho sambahulā bhikkhū pubbaṇhasamayaṃ nivāsetvā pattacīvaramādāya kosambiṃ piṇḍāya pāvisiṃsu. Kosambiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “idha, bhante, rañño utenassa uyyānagatassa antepuraṃ daḍḍhaṃ, pañca ca itthisatāni kālaṅkatāni sāmāvatīpamukhāni. Tāsaṃ, bhante, upāsikānaṃ kā gati ko abhisamparāyo”ti?</p><p><a id="p_18Ud_654" class="ms"></a><a class="sc" id="3"></a>
“Santettha, bhikkhave, upāsikāyo sotāpannā, santi sakadāgāminiyo, santi anāgāminiyo. Sabbā tā, bhikkhave, upāsikāyo anipphalā kālaṅkatā”ti.</p><p><a id="p_18Ud_655" class="ms"></a><a class="sc" id="4"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote class="gatha"><p><a class="brnum" id="br83"></a><a id="p_18Ud_656" class="ms"></a><a class="sc" id="5"></a>
“Mohasambandhano loko,<br> bhabbarūpova dissati;<br>
Upadhibandhano bālo,<br>
tamasā parivārito;<br>
Sassatoriva khāyati,<br>
passato natthi kiñcanan”ti. 
</p>
</blockquote>
<p class="endsection">Dasamaṃ.</p><blockquote class="uddanagatha"><p><a id="p_18Ud_659" class="ms"></a><a class="sc" id="6"></a>
Dve bhaddiyā dve ca sattā,<br> lakuṇḍako taṇhākkhayo;<br>
Papañcakhayo ca kaccāno,<br>
udapānañca utenoti.
</p>
</blockquote>
<p class="endsection">Cūḷavaggo sattamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>
</section>
<a class="previous" href="/ud7.9/pi/">◀ Udāna  7.9</a><a class="top" href="#"> ▲ TOP </a><a class="next" href="/ud8.1/pi/">Udāna  8.1 ▶</a>
</div>
<div class="hidden">
Utenasutta</div>
</div>
</body>
</html>