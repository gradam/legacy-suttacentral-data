<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="ud8.9"><article><hgroup><h2>Udāna 8.9</h2>
<h1>Paṭhamadabbasutta</h1></hgroup><p><a id="p_18Ud_747" class="ms"></a><a class="msdiv" id="msdiv_79"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmā dabbo mallaputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā dabbo mallaputto bhagavantaṃ etadavoca:  “parinibbānakālo me dāni, sugatā”ti. “Yassadāni tvaṃ, dabba, kālaṃ maññasī”ti.</p><p><a id="p_18Ud_748" class="ms"></a><a class="sc" id="2"></a>
Atha kho āyasmā dabbo mallaputto uṭṭhāyāsanā bhagavantaṃ abhivādetvā padakkhiṇaṃ katvā vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbāyi.</p><p><a id="p_18Ud_749" class="ms"></a><a class="sc" id="3"></a>
Atha kho āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evamevaṃ āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masīti.</p><p><a id="p_18Ud_750" class="ms"></a><a class="sc" id="4"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote class="gatha"><p><a class="brnum" id="br93"></a><a id="p_18Ud_751" class="ms"></a><a class="sc" id="5"></a>
“Abhedi kāyo nirodhi saññā,<br> Vedanā sītibhaviṃsu sabbā;<br>
Vūpasamiṃsu saṅkhārā,<br>
Viññāṇaṃ atthamāgamā”ti. 
</p>
</blockquote>
<p class="endsection">Navamaṃ.</p>
</article></section><a class="previous" href="/ud8.8/pi/">◀ Udāna  8.8</a><a class="top" href="#"> ▲ TOP </a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pāṭaligāmiyavagga</div>
<div class="hidden">
Paṭhamadabbasutta</div>
</div>
</body>
</html>