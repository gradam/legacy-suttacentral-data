<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="ud3.10"><article><hgroup><h2>Udāna 3.10</h2>
<h1>Lokasutta</h1></hgroup><p><a id="p_18Ud_235" class="ms"></a><a class="msdiv" id="msdiv_30"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho. Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.</p><p><a id="p_18Ud_236" class="ms"></a><a class="sc" id="2"></a>
Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṃ volokesi. Addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne–  rāgajehipi, dosajehipi, mohajehipi.</p><p><a id="p_18Ud_237" class="ms"></a><a class="sc" id="3"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote class="gatha"><p><a class="brnum" id="br34"></a><a id="p_18Ud_238" class="ms"></a><a class="sc" id="4"></a>
“Ayaṃ loko santāpajāto,<br> Phassapareto rogaṃ vadati attato;<br>
Yena yena hi maññati,<br>
Tato taṃ hoti aññathā. 
</p><p><a class="brnum" id="br35"></a><a id="p_18Ud_239" class="ms"></a><a class="sc" id="5"></a>
Aññathābhāvī bhavasatto loko,<br> Bhavapareto bhavamevābhinandati;<br>
Yadabhinandati taṃ bhayaṃ,<br>
Yassa bhāyati taṃ dukkhaṃ;<br>
Bhavavippahānāya kho,<br>
Panidaṃ brahmacariyaṃ vussati. 
</p>
</blockquote><p><a id="p_18Ud_240" class="ms"></a><a class="sc" id="6"></a>
‘Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbe te avippamuttā bhavasmā’ti vadāmi. ‘Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbe te anissaṭā bhavasmā’ti vadāmi.</p><p><a id="p_18Ud_241" class="ms"></a><a class="sc" id="7"></a>
Upadhiñhi paṭicca dukkhamidaṃ sambhoti, sabbupādānakkhayā natthi dukkhassa sambhavo. Lokamimaṃ passa; puthū avijjāya paretā bhūtā bhūtaratā aparimuttā; ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammāti.</p><blockquote class="gatha"><p><a class="brnum" id="br36"></a><a id="p_18Ud_242" class="ms"></a><a class="sc" id="8"></a>
Evametaṃ yathābhūtaṃ,<br> Sammappaññāya passato;<br>
Bhavataṇhā pahīyati,<br>
Vibhavaṃ nābhinandati;<br>
Sabbaso taṇhānaṃ khayā,<br>
Asesavirāganirodho nibbānaṃ. 
</p><p><a class="brnum" id="br37"></a><a id="p_18Ud_243" class="ms"></a><a class="sc" id="9"></a>
Tassa nibbutassa bhikkhuno,<br> Anupādā punabbhavo na hoti;<br>
Abhibhūto māro vijitasaṅgāmo,<br>
Upaccagā sabbabhavāni tādī”ti. 
</p>
</blockquote>
<p class="endsection">Dasamaṃ.</p>
<p class="endsection">Nandavaggo tatiyo.</p><blockquote class="uddanagatha"><p><a id="p_18Ud_247" class="ms"></a><a class="sc" id="10"></a>
Kammaṃ nando yasojo ca,<br> sāriputto ca kolito;<br>
Pilindo kassapo piṇḍo,<br>
sippaṃ lokena te dasāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Nandavagga</div>
</section>
<a class="previous" href="/pi/ud3.9">◀ Udāna  3.9</a><a class="top" href="#"> ▲ TOP </a><a class="next" href="/pi/ud4.1">Udāna  4.1 ▶</a>
</div>
<div class="hidden">
Lokasutta</div>
</div>
</body>
</html>