<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="ud7.1"><article><hgroup><h2>Udāna 7.1</h2>
<h1>Paṭha­mala­kuṇḍa­kabhaddi­yasutta</h1></hgroup><p><a id="p_18Ud_602" class="ms"></a><a class="msdiv" id="msdiv_61"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṃ lakuṇḍakabhaddiyaṃ anekapariyāyena dhammiyā kathāya sandasseti samādapeti samuttejeti sampahaṃseti.</p><p><a id="p_18Ud_603" class="ms"></a><a class="sc" id="2"></a>
Atha kho āyasmato lakuṇḍakabhaddiyassa āyasmatā sāriputtena anekapariyāyena dhammiyā kathāya sandassiyamānassa samādapiyamānassa samuttejiyamānassa sampahaṃsiyamānassa anupādāya āsavehi cittaṃ vimucci.</p><p><a id="p_18Ud_604" class="ms"></a><a class="sc" id="3"></a>
Addasā kho bhagavā āyasmantaṃ lakuṇḍakabhaddiyaṃ āyasmatā sāriputtena anekapariyāyena dhammiyā kathāya sandassiyamānaṃ samādapiyamānaṃ samuttejiyamānaṃ sampahaṃsiyamānaṃ anupādāya āsavehi cittaṃ vimuttaṃ.</p><p><a id="p_18Ud_605" class="ms"></a><a class="sc" id="4"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote class="gatha"><p><a class="brnum" id="br74"></a><a id="p_18Ud_606" class="ms"></a><a class="sc" id="5"></a>
“Uddhaṃ adho sabbadhi vippamutto,<br> Ayaṃhamasmīti anānupassī;<br>
Evaṃ vimutto udatāri oghaṃ,<br>
Atiṇṇapubbaṃ apunabbhavāyā”ti. 
</p>
</blockquote>
<p class="endsection">Paṭhamaṃ.</p>
</article></section><a class="previous" href="/ud6.10/pi/">◀ Udāna  6.10</a><a class="top" href="#"> ▲ TOP </a><a class="next" href="/ud7.2/pi/">Udāna  7.2 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>
<div class="hidden">
Paṭha­mala­kuṇḍa­kabhaddi­yasutta</div>
</div>
</body>
</html>