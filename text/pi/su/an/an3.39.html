<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.39">
<article>
<div id="an3.39" class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>39. Sukhumālasutta</h1>
</div>
<p>
<a class="sc" id="1"></a>
<a id="p_15A3_249" class="ms"></a>
<a class="msdiv" id="msdiv_39"></a>
“Sukhumālo ahaṃ, bhikkhave, paramasukhumālo accantasukhumālo. Mama sudaṃ,
bhikkhave, pitu nivesane pokkharaṇiyo kāritā honti. Ekattha sudaṃ, bhikkhave,
<span class="var" title='[{"eds":["bj","pts1"],"var":"sudaṃ uppalaṃ "}]'>uppalaṃ</span> <span class="var" title='[{"eds":["bj","pts1"],"var":"pupphati "}]'>vappati</span>, ekattha padumaṃ, ekattha puṇḍarīkaṃ, yāvadeva mamatthāya. Na
kho panassāhaṃ, bhikkhave, <span class="var" title='[{"eds":["s1","s2","s3","km","mr"],"var":"kāsikaṃ candanaṃ dhāremi "},{"note":"?","var":"akāsikaṃ dhāremi "}]'>akāsikaṃ candanaṃ dhāremi</span>. Kāsikaṃ, bhikkhave, su me
taṃ veṭhanaṃ hoti, kāsikā kañcukā, kāsikaṃ nivāsanaṃ, kāsiko uttarāsaṅgo.
<span class="var" title='[{"eds":["mr"],"var":"rattidivaṃ "}]'>Rattindivaṃ</span> kho <span class="var" title='[{"eds":["bj"],"var":"panassu me taṃ "},{"eds":["s1","s2","s3","pts1"],"var":"pana su me taṃ "}]'>pana me su taṃ</span>, bhikkhave, setacchattaṃ dhārīyati: ‘mā naṃ
phusi sītaṃ vā uṇhaṃ vā tiṇaṃ vā rajo vā ussāvo vā’ti.</p>
<p>
<a class="sc" id="2"></a>
<a id="p_15A3_250" class="ms"></a>
Tassa mayhaṃ, bhikkhave, tayo pāsādā ahesuṃ–  eko hemantiko, eko gimhiko, eko
vassiko. So kho ahaṃ, bhikkhave, vassike pāsāde vassike cattāro māse
nippurisehi tūriyehi <span class="var" title='[{"eds":["bj","s1","s2","s3","km","mr"],"var":"paricāriyamāno "},{"eds":["pts1"],"var":"parivāriyamāno "}]'>paricārayamāno</span> na heṭṭhāpāsādaṃ orohāmi. Yathā kho pana,
bhikkhave, aññesaṃ <span class="var" title='[{"eds":["bj","s1","s2","s3","pts1"],"var":"nivesanesu "}]'>nivesane</span> dāsakammakaraporisassa kaṇājakaṃ bhojanaṃ dīyati
bilaṅgadutiyaṃ, evamevassu me, bhikkhave, pitu nivesane dāsakammakaraporisassa
sālimaṃsodano dīyati.</p>
<p>
<a class="sc" id="3"></a>
<a class="pts" id="pts1.146"></a>
<a id="p_15A3_251" class="ms"></a>
Tassa mayhaṃ, bhikkhave, evarūpāya iddhiyā samannāgatassa evarūpena ca
sukhumālena etadahosi: ‘assutavā kho puthujjano attanā jarādhammo samāno jaraṃ
anatīto paraṃ jiṇṇaṃ disvā aṭṭīyati harāyati jigucchati attānaṃyeva <span class="var" title='[{"eds":["bj"],"var":"atiyitvā "}]'>atisitvā</span>,
ahampi khomhi jarādhammo jaraṃ anatīto. <span class="var" title='[{"note":"?","var":"ahañce "}]'>Ahañceva</span> kho pana jarādhammo samāno
jaraṃ anatīto paraṃ jiṇṇaṃ disvā aṭṭīyeyyaṃ harāyeyyaṃ jiguccheyyaṃ na metaṃ
assa patirūpan’ti. Tassa mayhaṃ, bhikkhave, iti paṭisañcikkhato yo yobbane
yobbanamado so sabbaso pahīyi.</p>
<p>
<a class="sc" id="4"></a>
<a id="p_15A3_252" class="ms"></a>
Assutavā kho puthujjano attanā byādhidhammo samāno byādhiṃ anatīto paraṃ
byādhitaṃ disvā aṭṭīyati harāyati jigucchati attānaṃyeva atisitvā: ‘ahampi
khomhi byādhidhammo byādhiṃ anatīto, ahañceva kho pana byādhidhammo samāno
byādhiṃ anatīto paraṃ byādhikaṃ disvā aṭṭīyeyyaṃ harāyeyyaṃ jiguccheyyaṃ, na
metaṃ assa patirūpan’ti. Tassa mayhaṃ, bhikkhave, iti paṭisañcikkhato yo ārogye
ārogyamado so sabbaso pahīyi.</p>
<p>
<a class="sc" id="5"></a>
<a id="p_15A3_253" class="ms"></a>
Assutavā kho puthujjano attanā maraṇadhammo samāno maraṇaṃ anatīto paraṃ mataṃ
disvā aṭṭīyati harāyati jigucchati attānaṃyeva atisitvā: ‘ahampi khomhi
maraṇadhammo, maraṇaṃ anatīto, ahaṃ ceva kho pana maraṇadhammo samāno maraṇaṃ
anatīto paraṃ mataṃ disvā aṭṭīyeyyaṃ harāyeyyaṃ jiguccheyyaṃ, na metaṃ assa
patirūpan’ti. Tassa mayhaṃ, bhikkhave, iti paṭisañcikkhato yo jīvite jīvitamado
so sabbaso pahīyīti.</p>
<p>
<a class="sc" id="6"></a>
<a class="pts" id="pts1.147"></a>
<a id="p_15A3_254" class="ms"></a>
Tayome, bhikkhave, madā. Katame tayo? Yobbanamado, ārogyamado, jīvitamado.
Yobbanamadamatto vā, bhikkhave, assutavā puthujjano kāyena duccaritaṃ carati,
vācāya duccaritaṃ carati, manasā duccaritaṃ carati. So kāyena duccaritaṃ
caritvā, vācāya duccaritaṃ caritvā, manasā duccaritaṃ caritvā kāyassa bhedā
paraṃ maraṇā apāyaṃ duggatiṃ vinipātaṃ nirayaṃ upapajjati. Ārogyamadamatto vā,
bhikkhave, assutavā puthujjano … pe … jīvitamadamatto vā, bhikkhave, assutavā
puthujjano kāyena duccaritaṃ carati, vācāya duccaritaṃ carati, manasā
duccaritaṃ carati. So kāyena duccaritaṃ caritvā, vācāya duccaritaṃ caritvā,
manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ
nirayaṃ upapajjati.</p>
<p>
<a class="sc" id="7"></a>
<a id="p_15A3_255" class="ms"></a>
Yobbanamadamatto vā, bhikkhave, bhikkhu sikkhaṃ paccakkhāya hīnāyāvattati.
Ārogyamadamatto vā, bhikkhave, bhikkhu … pe … jīvitamadamatto vā, bhikkhave,
bhikkhu sikkhaṃ paccakkhāya hīnāyāvattatīti.</p>
<blockquote class="gatha">
<p>
<a class="sc" id="8"></a>
<a id="p_15A3_256" class="ms"></a>
Byādhidhammā jarādhammā,<br>
atho maraṇadhammino;<br>
<span class="var" title='[{"eds":["mr"],"var":"byādhidhammo jarādhammo, atho maraṇadhammiko. yathā dhammo "}]'>Yathādhammā</span> tathāsantā,<br>
jigucchanti puthujjanā.
</p>
<p>
<a class="sc" id="9"></a>
<a id="p_15A3_257" class="ms"></a>
Ahañce taṃ jiguccheyyaṃ,<br>
evaṃdhammesu pāṇisu;<br>
Na metaṃ patirūpassa,<br>
mama evaṃ vihārino.
</p>
<p>
<a class="sc" id="10"></a>
<a id="p_15A3_258" class="ms"></a>
Sohaṃ evaṃ viharanto,<br>
ñatvā dhammaṃ nirūpadhiṃ;<br>
Ārogye yobbanasmiñca,<br>
jīvitasmiñca ye madā.
</p>
<p>
<a class="sc" id="11"></a>
<a id="p_15A3_259" class="ms"></a>
Sabbe made <span class="var" title='[{"eds":["mr"],"var":"atītosmi "}]'>abhibhosmi</span>,<br>
<span class="var" title='[{"eds":["si","s1","s2","s3","pts1"],"var":"nekkhammaṃ daṭṭhu khemato "}]'>Nekkhamme daṭṭhu khemataṃ</span>;<br>
Tassa me ahu ussāho,<br>
Nibbānaṃ abhipassato.
</p>
<p>
<a class="sc" id="12"></a>
<a id="p_15A3_260" class="ms"></a>
Nāhaṃ bhabbo etarahi,<br>
Kāmāni paṭisevituṃ;<br>
Anivatti bhavissāmi,<br>
Brahmacariyaparāyaṇo”ti.
</p>
</blockquote>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Devadūtavagga</span>
<span class="hidden">Sabrahmakasutta</span>
</div>
</section>
<a class="previous" href="/pi/an3.38">◀ Aṅguttara Nikāya  3.38</a><a class="top" href="#"> ▲ TOP </a><a class="next" href="/pi/an3.40">Aṅguttara Nikāya  3.40 ▶</a>
</div>
</body>
</html>