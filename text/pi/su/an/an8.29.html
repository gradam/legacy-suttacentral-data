<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="29">
<article>
<div id="an8.29" class="hgroup"><p class="division">Aṅguttara Nikāya 8</p> <p>3. Gahapativagga</p><h1>29. Akkhaṇasutta</h1></div>
<p><a id="p_17A8_272" class="ms"></a><a class="msdiv" id="msdiv_29"></a><a class="sc" id="1"></a>
“‘Khaṇakicco loko, khaṇakicco loko’ti, bhikkhave, assutavā puthujjano bhāsati, no ca kho so jānāti khaṇaṃ vā akkhaṇaṃ vā. Aṭṭhime, bhikkhave, akkhaṇā asamayā brahmacariyavāsāya. Katame aṭṭha? Idha, bhikkhave, tathāgato ca loke uppanno hoti arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo nirayaṃ upapanno hoti. Ayaṃ, bhikkhave, paṭhamo akkhaṇo asamayo brahmacariyavāsāya. <span class="brnum">(1)</span></p><p><a id="p_17A8_273" class="ms"></a><a class="sc" id="2"></a>
Puna caparaṃ, bhikkhave, tathāgato ca loke uppanno hoti … pe … satthā devamanussānaṃ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo tiracchānayoniṃ upapanno hoti … pe …. <span class="brnum">(2)</span></p><p><a id="p_17A8_274" class="ms"></a><a class="sc" id="3"></a>
Puna caparaṃ, bhikkhave … pe … ayañca puggalo pettivisayaṃ upapanno hoti … pe …. <span class="brnum">(3)</span></p><p><a id="p_17A8_275" class="ms"></a><a class="sc" id="4"></a>
Puna caparaṃ, bhikkhave … pe … ayañca puggalo aññataraṃ dīghāyukaṃ devanikāyaṃ upapanno hoti … pe …. <span class="brnum">(4)</span></p><p><a id="p_17A8_276" class="ms"></a><a class="sc" id="5"></a>
Puna caparaṃ, bhikkhave … pe … ayañca puggalo paccantimesu janapadesu paccājāto hoti, so ca hoti aviññātāresu milakkhesu, yattha natthi gati bhikkhūnaṃ bhikkhunīnaṃ upāsakānaṃ upāsikānaṃ … pe …. <span class="brnum">(5)</span></p><p><a id="p_17A8_277" class="ms"></a><a class="sc" id="6"></a>
Puna caparaṃ, bhikkhave … pe … ayañca puggalo majjhimesu janapadesu paccājāto hoti, so ca hoti micchādiṭṭhiko viparītadassano:  ‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammā paṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti … pe …. <span class="brnum">(6)</span></p><p><a id="p_17A8_278" class="ms"></a><a class="sc" id="7"></a>
Puna caparaṃ, bhikkhave … pe … ayañca puggalo majjhimesu janapadesu paccājāto hoti, so ca hoti duppañño jaḷo eḷamūgo appaṭibalo subhāsitadubbhāsitassa atthamaññātuṃ. Ayaṃ, bhikkhave, sattamo akkhaṇo asamayo brahmacariyavāsāya. <span class="brnum">(7)</span></p><p><a id="p_17A8_279" class="ms"></a><a class="sc" id="8"></a>
Puna caparaṃ, bhikkhave, tathāgato ca loke anuppanno hoti arahaṃ sammāsambuddho … pe … satthā devamanussānaṃ buddho bhagavā. Dhammo ca na desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṃ. Ayaṃ, bhikkhave, aṭṭhamo akkhaṇo asamayo brahmacariyavāsāya. <span class="brnum">(8)</span></p><p><a id="p_17A8_280" class="ms"></a><a class="sc" id="9"></a>
Ime kho, bhikkhave, aṭṭha akkhaṇā asamayā brahmacariyavāsāya.</p><p><a id="p_17A8_281" class="ms"></a><a class="sc" id="10"></a>
Ekova kho, bhikkhave, khaṇo ca samayo ca brahmacariyavāsāya. Katamo eko? Idha, bhikkhave, tathāgato ca loke uppanno hoti arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. Dhammo ca desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṃ. Ayaṃ, bhikkhave, ekova khaṇo ca samayo ca brahmacariyavāsāyāti.</p><blockquote class="gatha"><p><a id="p_17A8_282" class="ms"></a><a class="sc" id="11"></a>
Manussalābhaṃ laddhāna,<br> saddhamme suppavedite;<br>
Ye khaṇaṃ nādhigacchanti,<br>
atināmenti te khaṇaṃ.
</p><p><a id="p_17A8_283" class="ms"></a><a class="sc" id="12"></a>
Bahū hi akkhaṇā vuttā,<br> maggassa antarāyikā;<br>
Kadāci karahaci loke,<br>
uppajjanti tathāgatā.
</p><p><a id="p_17A8_284" class="ms"></a><a class="sc" id="13"></a>
Tayidaṃ sammukhībhūtaṃ,<br> yaṃ lokasmiṃ sudullabhaṃ;<br>
Manussapaṭilābho ca,<br>
saddhammassa ca desanā;<br>
Alaṃ vāyamituṃ tattha,<br>
attakāmena jantunā.
</p><p><a id="p_17A8_285" class="ms"></a><a class="sc" id="14"></a>
Kathaṃ vijaññā saddhammaṃ,<br> khaṇo ve mā upaccagā;<br>
Khaṇātītā hi socanti,<br>
nirayamhi samappitā.
</p><p><a id="p_17A8_286" class="ms"></a><a class="sc" id="15"></a>
Idha ce naṃ virādheti,<br> saddhammassa niyāmataṃ;<br>
Vāṇijova atītattho,<br>
cirattaṃ anutapissati.
</p><p><a id="p_17A8_287" class="ms"></a><a class="sc" id="16"></a>
Avijjānivuto poso,<br> saddhammaṃ aparādhiko;<br>
Jātimaraṇasaṃsāraṃ,<br>
ciraṃ paccanubhossati.
</p><p><a id="p_17A8_288" class="ms"></a><a class="sc" id="17"></a>
Ye ca laddhā manussattaṃ,<br> saddhamme suppavedite;<br>
Akaṃsu satthu vacanaṃ,<br>
karissanti karonti vā.
</p><p><a id="p_17A8_289" class="ms"></a><a class="sc" id="18"></a>
Khaṇaṃ paccaviduṃ loke,<br> brahmacariyaṃ anuttaraṃ;<br>
Ye maggaṃ paṭipajjiṃsu,<br>
tathāgatappaveditaṃ.
</p><p><a id="p_17A8_290" class="ms"></a><a class="sc" id="19"></a>
Ye saṃvarā cakkhumatā,<br> desitādiccabandhunā;<br>
Tesu gutto sadā sato,<br>
vihare anavassuto.
</p><p><a id="p_17A8_291" class="ms"></a><a class="sc" id="20"></a>
Sabbe anusaye chetvā,<br> māradheyyaparānuge;<br>
Te ve pāraṅgatā loke,<br>
ye pattā āsavakkhayan”ti.
</p>
</blockquote>
<p class="endsection">Navamaṃ.</p></article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Gahapativagga</div>
<div class="hidden">
Paṭhamauggasutta</div>
</div>
</section>
<a class="previous" href="/pi/an8.28">◀ Aṅguttara Nikāya  8.28</a><a class="top" href="#"> ▲ TOP </a><a class="next" href="/pi/an8.30">Aṅguttara Nikāya  8.30 ▶</a></div>
</body>
</html>