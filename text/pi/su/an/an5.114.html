<!DOCTYPE html>
<html data-prev="an5.113" data-next="an5.115">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.114">
<article>
<div class="hgroup">
<p class="division">Aṅguttara Nikāya 5</p>
<p>12. Andha­ka­vinda­vagga</p>
<h1>114. Andha­ka­vinda­sutta</h1>
</div>
<p><a class="sc" id="1"></a>
<a id="p_16A5_672" class="ms"></a>
<a class="msdiv" id="msdiv_114"></a>
Ekaṃ samayaṃ bhagavā magadhesu viharati andhakavinde. Atha kho āyasmā ānando
yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ
nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: </p>
<p><a class="sc" id="2"></a>
<a id="p_16A5_673" class="ms"></a>
“Ye te, ānanda, bhikkhū navā acirapabbajitā adhunāgatā imaṃ dhammavinayaṃ, te
vo, ānanda, bhikkhū pañcasu dhammesu <span class="var" title="samādāpetabbā (?)" id="note297">samādapetabbā</span> nivesetabbā patiṭ­ṭhā­petabbā.
Katamesu pañcasu? ‘Etha tumhe, āvuso, sīlavā hotha, pāti­mokkha­saṃ­vara­saṃ­vutā
viharatha ācāra­gocara­sam­pannā aṇumattesu vajjesu bhayadassāvino, samādāya
sikkhatha sikkhāpadesū’ti—iti pāti­mokkha­saṃ­vare samādapetabbā nivesetabbā
patiṭ­ṭhā­petabbā.</p>
<p><a class="sc" id="3"></a>
<a id="p_16A5_674" class="ms"></a>
‘Etha tumhe, āvuso, indriyesu guttadvārā viharatha ārakkhasatino <span class="var" title="nepakkasatino (?)" id="note298">nipakkasatino</span>,
sārak­khi­ta­mānasā satārakkhena cetasā samannāgatā’ti—iti indriyasaṃvare
samādapetabbā nivesetabbā patiṭ­ṭhā­petabbā.</p>
<p><a class="sc" id="4"></a>
<a id="p_16A5_675" class="ms"></a>
‘Etha tumhe, āvuso, appabhassā hotha, bhasse ­pariyan­ta­kārino’ti—iti
bhassa­pariyante samādapetabbā nivesetabbā patiṭ­ṭhā­petabbā.</p>
<p><a class="sc" id="5"></a>
<a id="p_16A5_676" class="ms"></a>
‘Etha tumhe, āvuso, āraññikā hotha, arañña­vana­patthāni pantāni senāsanāni
paṭisevathā’ti—iti kāyavūpakāse samādapetabbā nivesetabbā patiṭ­ṭhā­petabbā.</p>
<p><a class="sc" id="6"></a>
<a class="pts1" id="pts3.139"></a>
<a id="p_16A5_677" class="ms"></a>
‘Etha tumhe, āvuso, sammādiṭṭhikā hotha sammādassanena samannāgatā’ti—iti
sammādassane samādapetabbā nivesetabbā patiṭ­ṭhā­petabbā. Ye te, ānanda, bhikkhū
navā acirapabbajitā adhunāgatā imaṃ dhammavinayaṃ, te vo, ānanda, bhikkhū imesu
pañcasu dhammesu samādapetabbā nivesetabbā patiṭ­ṭhā­petabbā”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">Andha­ka­vinda­vagga</span>
<span class="hidden">Kulūpakasutta</span>
</aside>
</section>
<a class="previous" href="/pi/an5.113">◀ Aṅguttara Nikāya  5.113</a><a class="top" href="#"> ▲ TOP </a><a class="next" href="/pi/an5.115">Aṅguttara Nikāya  5.115 ▶</a>
</div>
</body>
</html>