<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.43">
<article>
<div class="hgroup">
<p class="division">Aṅguttara Nikāya 5</p>
<p>5. Muṇḍarājavagga</p>
<h1><span class="var" id="note117" title="pañca­iṭ­ṭha­dham­ma­suttaṃ (bj)">43. Iṭṭhasutta</span></h1>
</div>
<p><a class="sc" id="1"></a><a id="p_16A5_235" class="ms"></a><a class="msdiv" id="msdiv_43"></a>Atha kho anāthapiṇḍiko gahapati yena bhagavā tenupasaṅkami; upasaṅkamitvā
bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ
gahapatiṃ bhagavā etadavoca:</p>
<p><a class="sc" id="2"></a><a id="p_16A5_236" class="ms"></a>“Pañcime, gahapati, dhammā iṭṭhā kantā manāpā dullabhā lokasmiṃ. Katame pañca?
Āyu, gahapati, iṭṭho kanto manāpo dullabho lokasmiṃ; vaṇṇo iṭṭho kanto manāpo
dullabho lokasmiṃ; sukhaṃ iṭṭhaṃ kantaṃ manāpaṃ dullabhaṃ lokasmiṃ; yaso iṭṭho
kanto manāpo dullabho lokasmiṃ; saggā iṭṭhā kantā manāpā dullabhā lokasmiṃ. Ime
kho, gahapati, pañca dhammā iṭṭhā kantā manāpā dullabhā lokasmiṃ.</p>
<p><a class="sc" id="3"></a><a class="pts" id="pts3.48"></a><a id="p_16A5_237" class="ms"></a>Imesaṃ kho, gahapati, pañcannaṃ dhammānaṃ iṭṭhānaṃ kantānaṃ manāpānaṃ
dullabhānaṃ lokasmiṃ na āyācanahetu vā <span class="var" title="na patthanahetu vā (s1-3, km) | na patthanāhetu vā (pts1)" id="note118">patthanāhetu vā</span> paṭilābhaṃ vadāmi.
Imesaṃ kho, gahapati, pañcannaṃ dhammānaṃ iṭṭhānaṃ kantānaṃ manāpānaṃ
dullabhānaṃ lokasmiṃ āyācanahetu vā patthanāhetu vā paṭilābho abhavissa, ko
idha kena hāyetha?</p>
<p><a class="sc" id="4"></a><a id="p_16A5_238" class="ms"></a>Na kho, gahapati, arahati ariyasāvako āyukāmo āyuṃ āyācituṃ vā abhinandituṃ vā
āyussa vāpi hetu. Āyukāmena, gahapati, ariyasāvakena āyusaṃ­vatta­nikā paṭipadā
paṭipajjitabbā. Āyusaṃ­vatta­nikā hissa paṭipadā paṭipannā āyupaṭilābhāya
saṃvattati. So lābhī hoti āyussa dibbassa vā mānusassa vā.</p>
<p><a class="sc" id="5"></a><a id="p_16A5_239" class="ms"></a>Na kho, gahapati, arahati ariyasāvako vaṇṇakāmo vaṇṇaṃ āyācituṃ vā abhinandituṃ
vā vaṇṇassa vāpi hetu. Vaṇṇakāmena, gahapati, ariyasāvakena vaṇṇa­saṃ­vatta­nikā
paṭipadā paṭipajjitabbā. Vaṇṇa­saṃ­vatta­nikā hissa paṭipadā paṭipannā
vaṇṇa­paṭi­lābhāya saṃvattati. So lābhī hoti vaṇṇassa dibbassa vā mānusassa vā.</p>
<p><a class="sc" id="6"></a><a id="p_16A5_240" class="ms"></a>Na kho, gahapati, arahati ariyasāvako sukhakāmo sukhaṃ āyācituṃ vā abhinandituṃ
vā sukhassa vāpi hetu. Sukhakāmena, gahapati, ariyasāvakena sukha­saṃ­vatta­nikā
paṭipadā paṭipajjitabbā. Sukha­saṃ­vatta­nikā hissa paṭipadā paṭipannā
sukha­paṭi­lābhāya saṃvattati. So lābhī hoti sukhassa dibbassa vā mānusassa vā.</p>
<p><a class="sc" id="7"></a><a id="p_16A5_241" class="ms"></a>Na kho, gahapati, arahati ariyasāvako yasakāmo yasaṃ āyācituṃ vā abhinandituṃ
vā yasassa vāpi hetu. Yasakāmena, gahapati, ariyasāvakena yasasaṃ­vatta­nikā
paṭipadā paṭipajjitabbā. Yasasaṃ­vatta­nikā hissa paṭipadā paṭipannā
yasa­paṭi­lābhāya saṃvattati. So lābhī hoti yasassa dibbassa vā mānusassa vā.</p>
<p><a class="sc" id="8"></a><a id="p_16A5_242" class="ms"></a>Na kho, gahapati, arahati ariyasāvako saggakāmo saggaṃ āyācituṃ vā abhinandituṃ
vā saggānaṃ vāpi hetu. Saggakāmena, gahapati, ariyasāvakena sagga­saṃ­vatta­nikā
paṭipadā paṭipajjitabbā. Sagga­saṃ­vatta­nikā hissa paṭipadā paṭipannā
sagga­paṭi­lābhāya saṃvattati. So lābhī hoti saggānanti.</p>
<blockquote class="gatha">
<p><a class="sc" id="9"></a><a id="p_16A5_243" class="ms"></a>Āyuṃ <span class="var" title="āyuṃ arogiyaṃ vaṇṇaṃ (^sn3.17#1 [17. Appamādasutta])" id="note119">vaṇṇaṃ yasaṃ kittiṃ</span>,<br>
Saggaṃ uccākulīnataṃ;<br>
Ratiyo <span class="var" title="patthayamānena (mr)" id="note120">patthayānena</span>,<br>
Uḷārā aparāparā.
</p>
<p><span class="cross" title="^sn3.17#1 [17. Appamādasutta] | ^it23#1 [Ubhayat­thasutta]" id="note121">*</span>
<a class="sc" id="10"></a><a class="pts" id="pts3.49"></a><a id="p_16A5_244" class="ms"></a>Appamādaṃ pasaṃsanti,<br>
puññakiriyāsu paṇḍitā;<br>
Appamatto ubho atthe,<br>
adhigaṇhāti paṇḍito.
</p>
<p><a class="sc" id="11"></a><a id="p_16A5_245" class="ms"></a><span class="var" title="diṭṭheva dhamme (bj)" id="note122">Diṭṭhe dhamme ca</span> yo attho,<br>
yo cattho samparāyiko;<br>
Atthābhisamayā dhīro,<br>
paṇḍitoti pavuccatī”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Muṇḍarājavagga</span>
<span class="hidden">Ādiyasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>