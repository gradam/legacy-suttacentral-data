<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an8.10">
<article>
<div id="an8.10" class="hgroup">
<p class="division">Aṅguttara Nikāya 8</p>
<p>1. Mettāvagga</p>
<h1>10. Kāraṇḍavasutta</h1>
</div>
<p>
<a class="sc" id="1"></a>
<a id="p_17A8_77" class="ms"></a>
<a class="msdiv" id="msdiv_10"></a>
Ekaṃ samayaṃ bhagavā campāyaṃ viharati gaggarāya pokkharaṇiyā tīre. Tena kho
pana samayena bhikkhū bhikkhuṃ āpattiyā codenti. So bhikkhu bhikkhūhi āpattiyā
codiyamāno aññenāññaṃ paṭicarati, bahiddhā kathaṃ apanāmeti, kopañca dosañca
appaccayañca pātukaroti.</p>
<p>
<a class="sc" id="2"></a>
<a class="pts" id="pts4.169"></a>
<a id="p_17A8_78" class="ms"></a>
Atha kho bhagavā bhikkhū āmantesi: “niddhamathetaṃ, bhikkhave, puggalaṃ;
niddhamathetaṃ, bhikkhave, puggalaṃ. <span class="var" title='[{"eds":["bj"],"var":"apaneyyaso "},{"eds":["s1","s2","s3"],"var":"apaneyyo "},{"eds":["pts1"],"var":"apaneyyo so "}]'>Apaneyyeso</span>, bhikkhave, puggalo. Kiṃ vo
<span class="var" title='[{"eds":["bj"],"var":"kiṃ vo paraputto viheṭhiyati "},{"eds":["s1","s2","s3"],"var":"kiṃ paraputto viheṭheti "},{"eds":["pts1"],"var":"kiṃ vo paraputtā viheṭheti "},{"eds":["mr"],"var":"kiṃ so paraputto visodheti "}]'>tena paraputtena visodhitena</span>. Idha, bhikkhave, ekaccassa puggalassa tādisaṃyeva
hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ
saṅghāṭipattacīvaradhāraṇaṃ, seyyathāpi aññesaṃ bhaddakānaṃ bhikkhūnaṃ– 
yāvassa bhikkhū āpattiṃ na passanti. Yato ca khvassa bhikkhū āpattiṃ passanti,
tamenaṃ evaṃ jānanti: ‘<span class="var" title='[{"eds":["mr"],"var":"samaṇarūpī cāyaṃ "}]'>samaṇadūsīvāyaṃ</span> samaṇapalāpo <span class="var" title='[{"eds":["s1","s2","s3","mr"],"var":"samaṇakaraṇḍavoti "}]'>samaṇakāraṇḍavo’ti</span>. Tamenaṃ
iti viditvā bahiddhā nāsenti. Taṃ kissa hetu? Mā aññe bhaddake bhikkhū
dūsesīti.</p>
<p>
<a class="sc" id="3"></a>
<a class="pts" id="pts4.170"></a>
<a id="p_17A8_79" class="ms"></a>
Seyyathāpi, bhikkhave, sampanne yavakaraṇe <span class="var" title='[{"eds":["mr"],"var":"yavarūpī "}]'>yavadūsī</span> jāyetha yavapalāpo
yavakāraṇḍavoti. Tassa tādisaṃyeva mūlaṃ hoti, seyyathāpi aññesaṃ bhaddakānaṃ
yavānaṃ; tādisaṃyeva nāḷaṃ hoti, seyyathāpi aññesaṃ bhaddakānaṃ yavānaṃ;
tādisaṃyeva pattaṃ hoti, seyyathāpi aññesaṃ bhaddakānaṃ yavānaṃ–  yāvassa sīsaṃ
na nibbattati. Yato ca khvassa sīsaṃ nibbattati, tamenaṃ evaṃ jānanti:
‘yavadūsīvāyaṃ yavapalāpo yavakāraṇḍavo’ti. Tamenaṃ iti viditvā samūlaṃ
uppāṭetvā bahiddhā yavakaraṇassa chaḍḍenti. Taṃ kissa hetu? Mā aññe bhaddake
yave dūsesīti.</p>
<p>
<a class="sc" id="4"></a>
<a id="p_17A8_80" class="ms"></a>
Evamevaṃ kho, bhikkhave, idhekaccassa puggalassa tādisaṃyeva hoti abhikkantaṃ
paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ, seyyathāpi aññesaṃ bhaddakānaṃ bhikkhūnaṃ–  yāvassa bhikkhū āpattiṃ na passanti. Yato ca khvassa bhikkhū āpattiṃ passanti, tamenaṃ evaṃ jānanti: ‘samaṇadūsīvāyaṃ samaṇapalāpo samaṇakāraṇḍavo’ti. Tamenaṃ iti viditvā bahiddhā nāsenti. Taṃ kissa hetu? Mā aññe bhaddake bhikkhū dūsesīti.</p>
<p>
<a class="sc" id="5"></a>
<a class="pts" id="pts4.171"></a>
<a id="p_17A8_81" class="ms"></a>
Seyyathāpi, bhikkhave, mahato dhaññarāsissa <span class="var" title='[{"eds":["bj"],"var":"pūyamānassa "},{"eds":["si"],"var":"vuyhamānassa "},{"eds":["s1","s2","s3"],"var":"phusayamānassa "},{"eds":["pts1"],"var":"vuvahyamānassa "},{"note":"?","var":"punamānassa "}]'>phuṇamānassa</span> tattha yāni tāni
dhaññāni daḷhāni sāravantāni tāni ekamantaṃ puñjaṃ hoti, yāni pana tāni
dhaññāni dubbalāni palāpāni tāni vāto ekamantaṃ <span class="var" title='[{"eds":["bj"],"var":"apakassati "}]'>apavahati</span>. Tamenaṃ sāmikā
sammajjaniṃ gahetvā bhiyyoso mattāya apasammajjanti. Taṃ kissa hetu? Mā aññe
bhaddake dhaññe dūsesīti. Evamevaṃ kho, bhikkhave, idhekaccassa puggalassa
tādisaṃyeva hoti abhikkantaṃ paṭikkantaṃ ālokitaṃ vilokitaṃ samiñjitaṃ
pasāritaṃ saṅghāṭipattacīvaradhāraṇaṃ, seyyathāpi aññesaṃ bhaddakānaṃ
bhikkhūnaṃ–  yāvassa bhikkhū āpattiṃ na passanti. Yato ca khvassa bhikkhū
āpattiṃ passanti, tamenaṃ evaṃ jānanti: ‘samaṇadūsīvāyaṃ samaṇapalāpo
samaṇakāraṇḍavo’ti. Tamenaṃ iti viditvā bahiddhā nāsenti. Taṃ kissa hetu? Mā
aññe bhaddake bhikkhū dūsesīti.</p>
<p>
<a class="sc" id="6"></a>
<a id="p_17A8_82" class="ms"></a>
Seyyathāpi, bhikkhave, puriso udapānapanāḷiyatthiko tiṇhaṃ <span class="var" title='[{"eds":["s1","s2","s3","km","mr"],"var":"kudhāriṃ "}]'>kuṭhāriṃ</span> ādāya vanaṃ
paviseyya. So yaṃ yadeva rukkhaṃ kuṭhāripāsena ākoṭeyya tattha yāni tāni
rukkhāni daḷhāni sāravantāni tāni kuṭhāripāsena ākoṭitāni kakkhaḷaṃ
paṭinadanti; yāni pana tāni rukkhāni antopūtīni avassutāni kasambujātāni tāni
kuṭhāripāsena ākoṭitāni daddaraṃ paṭinadanti. Tamenaṃ mūle chindati, mūle
chinditvā agge chindati, agge chinditvā anto suvisodhitaṃ visodheti, anto
suvisodhitaṃ visodhetvā udapānapanāḷiṃ yojeti. Evamevaṃ kho, bhikkhave,
idhekaccassa puggalassa tādisaṃyeva hoti abhikkantaṃ paṭikkantaṃ ālokitaṃ
vilokitaṃ samiñjitaṃ pasāritaṃ saṅghāṭipattacīvaradhāraṇaṃ, seyyathāpi
aññesaṃ bhaddakānaṃ bhikkhūnaṃ–  yāvassa bhikkhū āpattiṃ na passanti. Yato ca
khvassa bhikkhū āpattiṃ passanti, tamenaṃ evaṃ jānanti: ‘samaṇadūsīvāyaṃ
samaṇapalāpo samaṇakāraṇḍavo’ti. Tamenaṃ iti viditvā bahiddhā nāsenti. Taṃ
kissa hetu? Mā aññe bhaddake bhikkhū dūsesīti.</p>
<blockquote class="gatha">
<p>
<a class="sc" id="7"></a>
<a class="pts" id="pts4.172"></a>
<a id="p_17A8_83" class="ms"></a>
Saṃvāsāyaṃ vijānātha,<br>
pāpiccho kodhano iti;<br>
Makkhī thambhī paḷāsī ca,<br>
issukī maccharī saṭho.
</p>
<p>
<a class="sc" id="8"></a>
<a id="p_17A8_84" class="ms"></a>
Santavāco janavati,<br>
samaṇo viya bhāsati;<br>
Raho karoti karaṇaṃ,<br>
pāpadiṭṭhi anādaro.
</p>
<p>
<a class="sc" id="9"></a>
<a id="p_17A8_85" class="ms"></a>
Saṃsappī ca musāvādī,<br>
taṃ viditvā yathātathaṃ;<br>
Sabbe samaggā hutvāna,<br>
<span class="var" title='[{"eds":["mr"],"var":"abhinibbijjayetha "},{"var":"abhinibbajjiyātha ","xref":{"bm":"698","desc":"Kapilasutta (dhammacariyasutta)","lang":"pi","uid":"snp2.6"}}]'>abhinibbajjayātha</span> naṃ.
</p>
<p>
<a class="sc" id="10"></a>
<a id="p_17A8_86" class="ms"></a>
<span class="cross" title='[{"bm":"1","desc":"10 Tacchakaṅgapañha","lang":"pi","uid":"mi7.7.10"}]'>^</span>

<span class="var" title='[{"eds":["mr"],"var":"karaṇḍavaṃ "}]'>Kāraṇḍavaṃ</span> niddhamatha,<br>
Kasambuṃ <span class="var" title='[{"eds":["s1","s2","s3"],"var":"apakassavā "},{"eds":["mr"],"var":"avakassatha "}]'>apakassatha</span>;<br>
Tato palāpe vāhetha,<br>
Assamaṇe samaṇamānine.
</p>
<p>
<a class="sc" id="11"></a>
<a id="p_17A8_87" class="ms"></a>
Niddhamitvāna pāpicche,<br>
pāpaācāragocare;<br>
Suddhāsuddhehi saṃvāsaṃ,<br>
kappayavho patissatā;<br>
Tato samaggā nipakā,<br>
dukkhassantaṃ karissathā”ti.
</p>
</blockquote>
<p class="endsection">Dasamaṃ.</p>
<p class="endsection">Mettāvaggo paṭhamo.</p>
<blockquote class="uddanagatha">
<p>
<a class="sc" id="12"></a>
<a id="p_17A8_91" class="ms"></a>
Mettaṃ paññā ca dve piyā,<br>
dve lokā dve vipattiyo;<br>
Devadatto ca uttaro,<br>
nando kāraṇḍavena cāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Mettāvagga</span>
<span class="hidden">Mettāsutta</span>
</div>
</section>
<a class="previous" href="/pi/an8.9">◀ Aṅguttara Nikāya  8.9</a><a class="top" href="#"> ▲ TOP </a><a class="next" href="/pi/an8.11">Aṅguttara Nikāya  8.11 ▶</a>
</div>
</body>
</html>