<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.62">
<article>
<div id="an4.62" class="hgroup">
<p class="division">Aṅguttara Nikāya 4</p>
<p>7. Pattakammavagga</p>
<h1>62. Ānaṇyasutta</h1>
</div>
<p>
<a class="sc" id="1"></a>
<a id="p_15A4_460" class="ms"></a>
<a class="msdiv" id="msdiv_62"></a>


Atha kho anāthapiṇḍiko gahapati yena bhagavā tenupasaṅkami; upasaṅkamitvā
bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ
gahapatiṃ bhagavā etadavoca:</p>
<p>
<a class="sc" id="2"></a>
<a id="p_15A4_461" class="ms"></a>
“Cattārimāni, gahapati, sukhāni adhigamanīyāni gihinā kāmabhoginā kālena kālaṃ
samayena samayaṃ upādāya. Katamāni cattāri? Atthisukhaṃ, bhogasukhaṃ,
<span class="var" title='[{"eds":["bj","s1","s2","s3","km","pts1"],"var":"anaṇasukhaṃ "}]'>ānaṇyasukhaṃ</span>, anavajjasukhaṃ.</p>
<p>
<a class="sc" id="3"></a>
<a id="p_15A4_462" class="ms"></a>
Katamañca, gahapati, atthisukhaṃ? Idha, gahapati, kulaputtassa bhogā honti
uṭṭhānavīriyādhigatā bāhābalaparicitā sedāvakkhittā dhammikā dhammaladdhā. So
‘bhogā me atthi uṭṭhānavīriyādhigatā bāhābalaparicitā sedāvakkhittā dhammikā
dhammaladdhā’ti adhigacchati sukhaṃ, adhigacchati somanassaṃ. Idaṃ vuccati,
gahapati, atthisukhaṃ.</p>
<p>
<a class="sc" id="4"></a>
<a id="p_15A4_463" class="ms"></a>
Katamañca, gahapati, bhogasukhaṃ? Idha, gahapati, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjati puññāni ca karoti. So ‘uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjāmi puññāni ca karomī’ti adhigacchati sukhaṃ, adhigacchati somanassaṃ. Idaṃ vuccati, gahapati, bhogasukhaṃ.</p>
<p>
<a class="sc" id="5"></a>
<a id="p_15A4_464" class="ms"></a>
Katamañca, gahapati, ānaṇyasukhaṃ? Idha, gahapati, kulaputto na <span class="var" title='[{"eds":["mr"],"var":"kiñci vā deti "}]'>kassaci kiñci
dhāreti</span> appaṃ vā bahuṃ vā. So ‘na kassaci kiñci dhāremi appaṃ vā bahuṃ vā’ti
adhigacchati sukhaṃ, adhigacchati somanassaṃ. Idaṃ vuccati, gahapati,
ānaṇyasukhaṃ.</p>
<p>
<a class="sc" id="6"></a>
<a class="pts" id="pts2.70"></a>
<a id="p_15A4_465" class="ms"></a>
Katamañca, gahapati, anavajjasukhaṃ? Idha, gahapati, ariyasāvako anavajjena
kāyakammena samannāgato hoti, anavajjena vacīkammena samannāgato hoti,
anavajjena manokammena samannāgato hoti. So ‘anavajjenamhi kāyakammena
samannāgato, anavajjena vacīkammena samannāgato, anavajjena manokammena
samannāgato’ti adhigacchati sukhaṃ, adhigacchati somanassaṃ. Idaṃ vuccati,
gahapati, anavajjasukhaṃ. Imāni kho, gahapati, cattāri sukhāni adhigamanīyāni
gihinā kāmabhoginā kālena kālaṃ samayena samayaṃ upādāyāti.</p>
<blockquote class="gatha">
<p>
<a class="sc" id="7"></a>
<a id="p_15A4_466" class="ms"></a>
<span class="var" title='[{"eds":["bj","s1","s2","s3"],"var":"anaṇaṃ sukhaṃ ñatvāna "},{"eds":["si"],"var":"anavajjasukhaṃ ñatvā "}]'>Ānaṇyasukhaṃ ñatvāna</span>,<br>
Atho atthisukhaṃ <span class="var" title='[{"eds":["bj","s1","s2","s3"],"var":"sare "}]'>paraṃ</span>;<br>
Bhuñjaṃ <span class="var" title='[{"eds":["bj","s1","s2","s3"],"var":"bhogaṃ sukhaṃ "}]'>bhogasukhaṃ</span> macco,<br>
Tato paññā vipassati.
</p>
<p>
<a class="sc" id="8"></a>
<a id="p_15A4_467" class="ms"></a>
Vipassamāno jānāti,<br>
ubho bhoge sumedhaso;<br>
Anavajjasukhassetaṃ,<br>
kalaṃ nāgghati soḷasin”ti.
</p>
</blockquote>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Pattakammavagga</span>
<span class="hidden">Pattakammasutta</span>
</div>
</section>
<a class="previous" href="/pi/an4.61">◀ Aṅguttara Nikāya  4.61</a><a class="top" href="#"> ▲ TOP </a><a class="next" href="/pi/an4.63">Aṅguttara Nikāya  4.63 ▶</a>
</div>
</body>
</html>