<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.171">
<article>
<div id="an4.171" class="hgroup">
<p class="division">Aṅguttara Nikāya 4</p>
<p><span class="var" id="note410" title="sañcetanikavagga (pts1)">18. Sañcetaniyavagga</span></p>
<h1><span class="var" id="note411" title="sañcetanāsuttaṃ (bj)">171. Cetanāsutta</span></h1>
</div>
<p><a class="sc" id="1"></a>
<a class="pts1" id="pts2.158"></a>
<a id="p_15A4_1011" class="ms"></a>
<a class="msdiv" id="msdiv_171"></a>
<span class="cross" title="^sn12.25#1 [25. Bhūmijasutta] | ^kv2.4#103 [Aṭṭhamavagga/ Rūpaṃkammantikathā]" id="note412">^</span>
“Kāye vā, bhikkhave, sati kāyasañcetanāhetu uppajjati ajjhattaṃ sukhadukkhaṃ.
Vācāya vā, bhikkhave, sati vacīsañcetanāhetu uppajjati ajjhattaṃ sukhadukkhaṃ.
Mane vā, bhikkhave, sati manosañcetanāhetu uppajjati ajjhattaṃ sukhadukkhaṃ
avijjāpaccayāva.</p>
<p><a class="sc" id="2"></a>
<a id="p_15A4_1012" class="ms"></a>
Sāmaṃ vā taṃ, bhikkhave, kāyasaṅkhāraṃ abhisaṅkharoti, yaṃpaccayāssa taṃ
uppajjati ajjhattaṃ sukhadukkhaṃ. <span class="var" title="pare vā tassa (mr)" id="note413">Pare vāssa</span> taṃ, bhikkhave, kāyasaṅkhāraṃ
abhisaṅkharonti, yaṃpaccayāssa taṃ uppajjati ajjhattaṃ sukhadukkhaṃ. Sampajāno
vā taṃ, bhikkhave, kāyasaṅkhāraṃ abhisaṅkharoti, yaṃpaccayāssa taṃ uppajjati
ajjhattaṃ sukhadukkhaṃ. Asampajāno vā taṃ, bhikkhave, kāyasaṅkhāraṃ
abhisaṅkharoti, yaṃpaccayāssa taṃ uppajjati ajjhattaṃ sukhadukkhaṃ.</p>
<p><a class="sc" id="3"></a>
<a id="p_15A4_1013" class="ms"></a>
Sāmaṃ vā taṃ, bhikkhave, vacīsaṅkhāraṃ abhisaṅkharoti, yaṃpaccayāssa taṃ
uppajjati ajjhattaṃ sukhadukkhaṃ; pare vāssa taṃ, bhikkhave, vacīsaṅkhāraṃ
abhisaṅkharonti; yaṃpaccayāssa taṃ uppajjati ajjhattaṃ sukhadukkhaṃ; sampajāno
vā taṃ, bhikkhave, vacīsaṅkhāraṃ abhisaṅkharoti, yaṃpaccayāssa taṃ uppajjati
ajjhattaṃ sukhadukkhaṃ; asampajāno vā taṃ, bhikkhave, vacīsaṅkhāraṃ
abhisaṅkharoti, yaṃpaccayāssa taṃ uppajjati ajjhattaṃ sukhadukkhaṃ.</p>
<p><a class="sc" id="4"></a>
<a id="p_15A4_1014" class="ms"></a>
Sāmaṃ vā taṃ, bhikkhave, manosaṅkhāraṃ abhisaṅkharoti, yaṃpaccayāssa taṃ
uppajjati ajjhattaṃ sukhadukkhaṃ; pare vāssa taṃ, bhikkhave, manosaṅkhāraṃ
abhisaṅkharonti, yaṃpaccayāssa taṃ uppajjati ajjhattaṃ sukhadukkhaṃ; sampajāno
vā taṃ, bhikkhave, manosaṅkhāraṃ abhisaṅkharoti, yaṃpaccayāssa taṃ uppajjati
ajjhattaṃ sukhadukkhaṃ; asampajāno vā taṃ, bhikkhave, manosaṅkhāraṃ
abhisaṅkharoti, yaṃpaccayāssa taṃ uppajjati ajjhattaṃ sukhadukkhaṃ.</p>
<p><a class="sc" id="5"></a>
<a class="pts1" id="pts2.159"></a>
<a id="p_15A4_1015" class="ms"></a>
Imesu, bhikkhave, dhammesu avijjā anupatitā, avijjāya tveva asesavirāganirodhā
so kāyo na hoti yaṃpaccayāssa taṃ uppajjati ajjhattaṃ sukhadukkhaṃ, sā vācā na
hoti yaṃpaccayāssa taṃ uppajjati ajjhattaṃ sukhadukkhaṃ, so mano na hoti
yaṃpaccayāssa taṃ uppajjati ajjhattaṃ sukhadukkhaṃ, khettaṃ taṃ na hoti … pe …
<span class="var" title="vatthuṃ taṃ (bj, pts1) | vatthuntaṃ (s1-3)" id="note414">vatthu taṃ</span> na hoti … pe … āyatanaṃ taṃ na hoti … pe … adhikaraṇaṃ taṃ na hoti
yaṃpaccayāssa taṃ uppajjati ajjhattaṃ sukhadukkhanti.</p>
<p><a class="sc" id="6"></a>
<a id="p_15A4_1016" class="ms"></a>
Cattārome, bhikkhave, attabhāvapaṭilābhā. Katame cattāro? Atthi, bhikkhave,
attabhāvapaṭilābho, yasmiṃ attabhāvapaṭilābhe attasañcetanā kamati, no
parasañcetanā. Atthi, bhikkhave, attabhāvapaṭilābho, yasmiṃ attabhāvapaṭilābhe
parasañcetanā kamati, no attasañcetanā. Atthi, bhikkhave, attabhāvapaṭilābho,
yasmiṃ attabhāvapaṭilābhe attasañcetanā ca kamati parasañcetanā ca. Atthi,
bhikkhave, attabhāvapaṭilābho, yasmiṃ attabhāvapaṭilābhe nevattasañcetanā
kamati, no parasañcetanā. Ime kho, bhikkhave, cattāro attabhāvapaṭilābhā”ti.</p>
<p><a class="sc" id="7"></a>
<a id="p_15A4_1017" class="ms"></a>
Evaṃ vutte, āyasmā sāriputto bhagavantaṃ etadavoca: “imassa kho ahaṃ, bhante,
bhagavatā saṅkhittena bhāsitassa evaṃ vitthārena atthaṃ ājānāmi: ‘tatra,
bhante, yāyaṃ attabhāvapaṭilābho yasmiṃ attabhāvapaṭilābhe attasañcetanā kamati
no parasañcetanā, attasañcetanāhetu tesaṃ sattānaṃ tamhā kāyā cuti hoti. Tatra,
bhante, yāyaṃ attabhāvapaṭilābho yasmiṃ attabhāvapaṭilābhe parasañcetanā kamati
no attasañcetanā, parasañcetanāhetu tesaṃ sattānaṃ tamhā kāyā cuti hoti. Tatra,
bhante, yāyaṃ attabhāvapaṭilābho yasmiṃ attabhāvapaṭilābhe attasañcetanā ca
kamati parasañcetanā ca, attasañcetanā ca parasañcetanā ca hetu tesaṃ sattānaṃ
tamhā kāyā cuti hoti. Tatra, bhante, yāyaṃ attabhāvapaṭilābho yasmiṃ
attabhāvapaṭilābhe neva attasañcetanā kamati no parasañcetanā, katame tena devā
daṭṭhabbā’”ti? “Nevasaññānāsaññāyatanūpagā, sāriputta, devā tena
daṭṭhabbā”ti.</p>
<p><a class="sc" id="8"></a>
<a class="pts1" id="pts2.160"></a>
<a id="p_15A4_1018" class="ms"></a>
“Ko nu kho, bhante, hetu ko paccayo, yena midhekacce sattā tamhā kāyā cutā
āgāmino honti āgantāro itthattaṃ? Ko pana, bhante, hetu ko paccayo, yena
midhekacce sattā tamhā kāyā cutā anāgāmino honti anāgantāro itthattan”ti?
“Idha, sāriputta, ekaccassa puggalassa orambhāgiyāni saṃyojanāni appahīnāni
honti, so diṭṭheva dhamme nevasaññānāsaññāyatanaṃ upasampajja viharati. So
tadassādeti, taṃ nikāmeti, tena ca vittiṃ āpajjati; tattha ṭhito tadadhimutto
tabbahulavihārī aparihīno kālaṃ kurumāno nevasaññānāsaññāyatanūpagānaṃ
devānaṃ sahabyataṃ upapajjati. So tato cuto āgāmī hoti āgantā itthattaṃ.</p>
<p><a class="sc" id="9"></a>
<a id="p_15A4_1019" class="ms"></a>
Idha pana, sāriputta, ekaccassa puggalassa orambhāgiyāni saṃyojanāni pahīnāni
honti, so diṭṭheva dhamme nevasaññānāsaññāyatanaṃ upasampajja viharati. So
tadassādeti, taṃ nikāmeti, tena ca vittiṃ āpajjati; tattha ṭhito tadadhimutto
tabbahulavihārī aparihīno kālaṃ kurumāno nevasaññānāsaññāyatanūpagānaṃ
devānaṃ sahabyataṃ upapajjati. So tato cuto anāgāmī hoti anāgantā itthattaṃ.</p>
<p><a class="sc" id="10"></a>
<a id="p_15A4_1020" class="ms"></a>
Ayaṃ kho, sāriputta, hetu ayaṃ paccayo, yena midhekacce sattā tamhā kāyā cutā
āgāmino honti āgantāro itthattaṃ. Ayaṃ pana, sāriputta, hetu ayaṃ paccayo, yena
midhekacce sattā tamhā kāyā cutā anāgāmino honti anāgantāro itthattan”ti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catutthapaṇṇāsaka</span>
<span class="hidden">Sañcetaniyavagga</span>
<span class="hidden">Cetanāsutta</span>
</div>
</section>
<a class="previous" href="/pi/an4.170">◀ Aṅguttara Nikāya  4.170</a><a class="top" href="#"> ▲ TOP </a><a class="next" href="/pi/an4.172">Aṅguttara Nikāya  4.172 ▶</a>
</div>
</body>
</html>