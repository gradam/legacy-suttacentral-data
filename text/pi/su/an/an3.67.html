<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.67">
<article>
<div id="an3.67" class="hgroup">
<p class="division">Aṅguttara Nikāya 3</p>
<p>7. Mahāvagga</p>
<h1>67. Kathāvatthusutta</h1>
</div>
<p>
<a class="sc" id="1"></a>
<a id="p_15A3_574" class="ms"></a>
<a class="msdiv" id="msdiv_68"></a>
“Tīṇimāni, bhikkhave, kathāvatthūni. Katamāni tīṇi? Atītaṃ vā, bhikkhave,
addhānaṃ ārabbha kathaṃ katheyya: ‘evaṃ ahosi atītamaddhānan’ti. Anāgataṃ vā,
bhikkhave, addhānaṃ ārabbha kathaṃ katheyya: ‘evaṃ bhavissati
anāgatamaddhānan’ti. Etarahi vā, bhikkhave, paccuppannaṃ addhānaṃ ārabbha
kathaṃ katheyya: ‘<span class="var" title='[{"eds":["bj","pts1","mr"],"var":"evaṃ etarahi paccuppannanti "},{"eds":["s1","s2","s3","km"],"var":"evaṃ hoti etarahi paccuppannanti "}]'>evaṃ hoti etarahi paccuppannamaddhānan’ti</span>.</p>
<p>
<a class="sc" id="2"></a>
<a id="p_15A3_575" class="ms"></a>
Kathāsampayogena, bhikkhave, puggalo veditabbo yadi vā kaccho yadi vā
akacchoti. Sacāyaṃ, bhikkhave, puggalo pañhaṃ puṭṭho samāno ekaṃsabyākaraṇīyaṃ
pañhaṃ na ekaṃsena byākaroti, vibhajjabyākaraṇīyaṃ pañhaṃ na vibhajja
byākaroti, paṭipucchābyākaraṇīyaṃ pañhaṃ na paṭipucchā byākaroti, <span class="var" title='[{"eds":["mr"],"var":"thapanīyaṃ pañhaṃ na thapeti "}]'>ṭhapanīyaṃ
pañhaṃ na ṭhapeti</span>, evaṃ santāyaṃ, bhikkhave, puggalo akaccho hoti. Sace
panāyaṃ, bhikkhave, puggalo pañhaṃ puṭṭho samāno ekaṃsabyākaraṇīyaṃ pañhaṃ
ekaṃsena byākaroti, vibhajjabyākaraṇīyaṃ pañhaṃ vibhajja byākaroti,
paṭipucchābyākaraṇīyaṃ pañhaṃ paṭipucchā byākaroti, ṭhapanīyaṃ pañhaṃ ṭhapeti,
evaṃ santāyaṃ, bhikkhave, puggalo kaccho hoti.</p>
<p>
<a class="sc" id="3"></a>
<a class="pts" id="pts1.198"></a>
<a id="p_15A3_576" class="ms"></a>
Kathāsampayogena, bhikkhave, puggalo veditabbo yadi vā kaccho yadi vā
akacchoti. Sacāyaṃ, bhikkhave, puggalo pañhaṃ puṭṭho samāno ṭhānāṭhāne na
saṇṭhāti parikappe na saṇṭhāti <span class="var" title='[{"eds":["bj","s1","s2","s3","km","pts1"],"var":"aññavāde "},{"eds":["mr"],"var":"aññātavāre "}]'>aññātavāde</span> na saṇṭhāti paṭipadāya na saṇṭhāti,
evaṃ santāyaṃ, bhikkhave, puggalo akaccho hoti. Sace panāyaṃ, bhikkhave,
puggalo pañhaṃ puṭṭho samāno ṭhānāṭhāne saṇṭhāti parikappe saṇṭhāti aññātavāde
saṇṭhāti paṭipadāya saṇṭhāti, evaṃ santāyaṃ, bhikkhave, puggalo kaccho hoti.</p>
<p>
<a class="sc" id="4"></a>
<a id="p_15A3_577" class="ms"></a>
Kathāsampayogena, bhikkhave, puggalo veditabbo yadi vā kaccho yadi vā
akacchoti. Sacāyaṃ, bhikkhave, puggalo pañhaṃ puṭṭho samāno aññenaññaṃ
paṭicarati, bahiddhā kathaṃ apanāmeti, kopañca dosañca appaccayañca pātukaroti,
evaṃ santāyaṃ, bhikkhave, puggalo akaccho hoti. Sace panāyaṃ, bhikkhave,
puggalo pañhaṃ puṭṭho samāno na aññenaññaṃ paṭicarati na bahiddhā kathaṃ
apanāmeti, na kopañca dosañca appaccayañca pātukaroti, evaṃ santāyaṃ,
bhikkhave, puggalo kaccho hoti.</p>
<p>
<a class="sc" id="5"></a>
<a id="p_15A3_578" class="ms"></a>
Kathāsampayogena, bhikkhave, puggalo veditabbo yadi vā kaccho yadi vā
akacchoti. Sacāyaṃ, bhikkhave, puggalo pañhaṃ puṭṭho samāno abhiharati
abhimaddati <span class="var" title='[{"eds":["mr"],"var":"anusaṃjagghati "}]'>anupajagghati</span> khalitaṃ gaṇhāti, evaṃ santāyaṃ, bhikkhave, puggalo
akaccho hoti. Sace panāyaṃ, bhikkhave, puggalo pañhaṃ puṭṭho samāno nābhiharati
nābhimaddati na anupajagghati na khalitaṃ gaṇhāti, evaṃ santāyaṃ, bhikkhave,
puggalo kaccho hoti.</p>
<p>
<a class="sc" id="6"></a>
<a id="p_15A3_579" class="ms"></a>
Kathāsampayogena, bhikkhave, puggalo veditabbo yadi vā saupaniso yadi vā
anupanisoti. Anohitasoto, bhikkhave, anupaniso hoti, ohitasoto saupaniso hoti.
So saupaniso samāno abhijānāti ekaṃ dhammaṃ, parijānāti ekaṃ dhammaṃ, pajahati
ekaṃ dhammaṃ, sacchikaroti ekaṃ dhammaṃ. So abhijānanto ekaṃ dhammaṃ,
parijānanto ekaṃ dhammaṃ, pajahanto ekaṃ dhammaṃ, sacchikaronto ekaṃ dhammaṃ
sammāvimuttiṃ phusati. Etadatthā, bhikkhave, kathā; etadatthā mantanā;
etadatthā upanisā; etadatthaṃ sotāvadhānaṃ, yadidaṃ anupādā cittassa
vimokkhoti.</p>
<blockquote class="gatha">
<p>
<a class="sc" id="7"></a>
<a class="pts" id="pts1.199"></a>
<a id="p_15A3_580" class="ms"></a>
Ye viruddhā sallapanti,<br>
viniviṭṭhā samussitā;<br>
Anariyaguṇamāsajja,<br>
aññoññavivaresino.
</p>
<p>
<a class="sc" id="8"></a>
<a id="p_15A3_581" class="ms"></a>
Dubbhāsitaṃ vikkhalitaṃ,<br>
<span class="var" title='[{"eds":["mr"],"var":"sasammohaṃ "}]'>sampamohaṃ</span> parājayaṃ;<br>
Aññoññassābhinandanti,<br>
<span class="var" title='[{"eds":["mr"],"var":"tadariyo na kathaṃ vade "}]'>tadariyo kathanācare</span>.
</p>
<p>
<a class="sc" id="9"></a>
<a id="p_15A3_582" class="ms"></a>
Sace cassa kathākāmo,<br>
kālamaññāya paṇḍito;<br>
Dhammaṭṭhapaṭisaṃyuttā,<br>
yā <span class="var" title='[{"eds":["bj"],"var":"ariyācaritā "},{"eds":["si"],"var":"ariyañcaritā "},{"eds":["mr"],"var":"ariyādikā "}]'>ariyacaritā</span> kathā.
</p>
<p>
<a class="sc" id="10"></a>
<a id="p_15A3_583" class="ms"></a>
Taṃ kathaṃ kathaye dhīro,<br>
aviruddho anussito;<br>
Anunnatena manasā,<br>
apaḷāso asāhaso.
</p>
<p>
<a class="sc" id="11"></a>
<a id="p_15A3_584" class="ms"></a>
<span class="var" title='[{"eds":["bj"],"var":"anusuyyāyamāno "},{"eds":["s1","s2","s3"],"var":"anusuyyamāno "}]'>Anusūyāyamāno</span> so,<br>
sammadaññāya bhāsati;<br>
Subhāsitaṃ anumodeyya,<br>
dubbhaṭṭhe <span class="var" title='[{"eds":["bj","pts1"],"var":"nāvasādaye "}]'>nāpasādaye</span>.
</p>
<p>
<a class="sc" id="12"></a>
<a id="p_15A3_585" class="ms"></a>
Upārambhaṃ na sikkheyya,<br>
khalitañca <span class="var" title='[{"eds":["mr"],"var":"na bhāsaye "}]'>na gāhaye</span>;<br>
Nābhihare nābhimadde,<br>
na vācaṃ payutaṃ bhaṇe.
</p>
<p>
<a class="sc" id="13"></a>
<a id="p_15A3_586" class="ms"></a>
Aññātatthaṃ pasādatthaṃ,<br>
sataṃ ve hoti mantanā;<br>
Evaṃ kho ariyā mantenti,<br>
esā ariyāna mantanā;<br>
Etadaññāya medhāvī,<br>
na samusseyya mantaye”ti.
</p>
</blockquote>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Mahāvagga</span>
<span class="hidden">Titthāyatanasutta</span>
</div>
</section>
<a class="previous" href="/pi/an3.66">◀ Aṅguttara Nikāya  3.66</a><a class="top" href="#"> ▲ TOP </a><a class="next" href="/pi/an3.68">Aṅguttara Nikāya  3.68 ▶</a>
</div>
</body>
</html>