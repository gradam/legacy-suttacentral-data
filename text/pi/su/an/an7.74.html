<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an7.74">
<article>
<div id="an7.74" class="hgroup">
<p class="division">Aṅguttara Nikāya 7</p>
<p>7. Mahāvagga</p>
<h1>74. Arakasutta</h1>
</div>
<p><a class="sc" id="1"></a>
<a class="pts1" id="pts4.137"></a>
<a id="p_16A7_593" class="ms"></a>
<a class="msdiv" id="msdiv_74"></a>
“Bhūtapubbaṃ, bhikkhave, arako nāma satthā ahosi titthakaro kāmesu vītarāgo.
Arakassa kho pana, bhikkhave, satthuno anekāni sāvakasatāni ahesuṃ. Arako
satthā sāvakānaṃ evaṃ dhammaṃ deseti: ‘appakaṃ, brāhmaṇa, jīvitaṃ manussānaṃ
parittaṃ <span class="var" title="lahusaṃ (ṭīkā)" id="note235">lahukaṃ</span> bahudukkhaṃ bahupāyāsaṃ <span class="var" title="mantāya (sabbattha)" id="note236">mantāyaṃ</span> boddhabbaṃ, kattabbaṃ
kusalaṃ, caritabbaṃ brahmacariyaṃ, natthi jātassa amaraṇaṃ.</p>
<p><a class="sc" id="2"></a>
<a id="p_16A7_594" class="ms"></a>
Seyyathāpi, brāhmaṇa, tiṇagge ussāvabindu sūriye uggacchante khippaṃyeva
paṭivigacchati, na ciraṭṭhitikaṃ hoti; evamevaṃ kho, brāhmaṇa, ussāvabindūpamaṃ
jīvitaṃ manussānaṃ parittaṃ lahukaṃ bahudukkhaṃ bahupāyāsaṃ mantāyaṃ
boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa
amaraṇaṃ. <span class="brnum">(1)</span></p>
<p><a class="sc" id="3"></a>
<a id="p_16A7_595" class="ms"></a>
Seyyathāpi, brāhmaṇa, thullaphusitake deve vassante <span class="var" title="udakabubbulupamaṃ (s1) | udakabubbulaṃ (s2, s3) | udakapupphuḷaṃ (mr)" id="note237">udakabubbuḷaṃ</span> khippaṃyeva
paṭivigacchati, na ciraṭṭhitikaṃ hoti; evamevaṃ kho, brāhmaṇa,
udakabubbuḷūpamaṃ jīvitaṃ manussānaṃ parittaṃ lahukaṃ bahudukkhaṃ bahupāyāsaṃ
mantāyaṃ boddhabbaṃ, kattabbaṃ kusalaṃ, caritabbaṃ brahmacariyaṃ, natthi
jātassa amaraṇaṃ. <span class="brnum">(2)</span></p>
<p><a class="sc" id="4"></a>
<a id="p_16A7_596" class="ms"></a>
Seyyathāpi, brāhmaṇa, udake daṇḍarāji khippaṃyeva paṭivigacchati, na
ciraṭṭhitikā hoti; evamevaṃ kho, brāhmaṇa, udake daṇḍarājūpamaṃ jīvitaṃ
manussānaṃ parittaṃ … pe … natthi jātassa amaraṇaṃ. <span class="brnum">(3)</span></p>
<p><a class="sc" id="5"></a>
<a id="p_16A7_597" class="ms"></a>
Seyyathāpi, brāhmaṇa, nadī pabbateyyā dūraṅgamā sīghasotā hārahārinī, natthi so
khaṇo vā layo vā muhutto vā yaṃ <span class="var" title="yāya (mr)" id="note238">sā</span> <span class="var" title="tharati (bj) | dharati (s1-3) | āramati (pts1) | avatiṭṭheyya (?)" id="note239">āvattati</span>, atha kho sā gacchateva vattateva
sandateva; evamevaṃ kho, brāhmaṇa, nadīpabbateyyūpamaṃ jīvitaṃ manussānaṃ
parittaṃ lahukaṃ … pe … natthi jātassa amaraṇaṃ. <span class="brnum">(4)</span></p>
<p><a class="sc" id="6"></a>
<a id="p_16A7_598" class="ms"></a>
Seyyathāpi, brāhmaṇa, balavā puriso jivhagge kheḷapiṇḍaṃ saṃyūhitvā akasireneva
<span class="var" title="patāpeyya (mr)" id="note240">vameyya</span>; evamevaṃ kho, brāhmaṇa, kheḷapiṇḍūpamaṃ jīvitaṃ manussānaṃ parittaṃ …
pe … natthi jātassa amaraṇaṃ. <span class="brnum">(5)</span></p>
<p><a class="sc" id="7"></a>
<a class="pts1" id="pts4.138"></a>
<a id="p_16A7_599" class="ms"></a>
Seyyathāpi, brāhmaṇa, divasaṃsantatte ayokaṭāhe <span class="var" title="maṃsapesī (bj, s1-3, pts1)" id="note241">maṃsapesi</span> pakkhittā khippaṃyeva
paṭivigacchati, na ciraṭṭhitikā hoti; evamevaṃ kho, brāhmaṇa, maṃsapesūpamaṃ
jīvitaṃ manussānaṃ parittaṃ … pe … natthi jātassa amaraṇaṃ. <span class="brnum">(6)</span></p>
<p><a class="sc" id="8"></a>
<a id="p_16A7_600" class="ms"></a>
Seyyathāpi, brāhmaṇa, gāvī vajjhā āghātanaṃ nīyamānā yaṃ yadeva pādaṃ
uddharati, santikeva hoti vadhassa santikeva maraṇassa; evamevaṃ kho, brāhmaṇa,
<span class="var" title="gāvīvajjhūpamaṃ (bj, s1-3)" id="note242">govajjhūpamaṃ</span> jīvitaṃ manussānaṃ parittaṃ lahukaṃ bahudukkhaṃ bahupāyāsaṃ
mantāyaṃ boddhabbaṃ, kattabbaṃ kusalaṃ, caritabbaṃ brahmacariyaṃ, natthi
jātassa amaraṇan’ti. <span class="brnum">(7)</span></p>
<p><a class="sc" id="9"></a>
<a id="p_16A7_601" class="ms"></a>
Tena kho pana, bhikkhave, samayena manussānaṃ saṭṭhivassasahassāni āyuppamāṇaṃ
ahosi, pañcavassasatikā kumārikā alaṃpateyyā ahosi. Tena kho pana, bhikkhave,
samayena manussānaṃ chaḷeva ābādhā ahesuṃ–  sītaṃ, uṇhaṃ, jighacchā, pipāsā,
uccāro, passāvo. So hi nāma, bhikkhave, arako satthā evaṃ dīghāyukesu manussesu
evaṃ ciraṭṭhitikesu evaṃ appābādhesu sāvakānaṃ evaṃ dhammaṃ desessati:
‘appakaṃ, brāhmaṇa, jīvitaṃ manussānaṃ parittaṃ lahukaṃ bahudukkhaṃ bahupāyāsaṃ
mantāyaṃ boddhabbaṃ, kattabbaṃ kusalaṃ, caritabbaṃ brahmacariyaṃ, natthi
jātassa amaraṇan’ti.</p>
<p><a class="sc" id="10"></a>
<a class="pts1" id="pts4.139"></a>
<a id="p_16A7_602" class="ms"></a>
Etarahi taṃ, bhikkhave, sammā vadamāno vadeyya: ‘appakaṃ jīvitaṃ manussānaṃ
parittaṃ lahukaṃ bahudukkhaṃ bahupāyāsaṃ mantāyaṃ boddhabbaṃ, kattabbaṃ
kusalaṃ, caritabbaṃ brahmacariyaṃ, natthi jātassa amaraṇan’ti. Etarahi,
bhikkhave, yo ciraṃ jīvati so vassasataṃ appaṃ vā bhiyyo. Vassasataṃ kho pana,
bhikkhave, jīvanto tīṇiyeva utusatāni jīvati–  utusataṃ hemantānaṃ, utusataṃ
gimhānaṃ, utusataṃ vassānaṃ. Tīṇi kho pana, bhikkhave, utusatāni jīvanto
<span class="var" title="dvādasaṃ yeva (mr)" id="note243">dvādasayeva</span> māsasatāni jīvati–  cattāri māsasatāni hemantānaṃ, cattāri
māsasatāni gimhānaṃ, cattāri māsasatāni vassānaṃ. Dvādasa kho pana, bhikkhave,
māsasatāni jīvanto catuvīsatiyeva addhamāsasatāni jīvati–  aṭṭhaddhamāsasatāni
hemantānaṃ, aṭṭhaddhamāsasatāni gimhānaṃ, aṭṭhaddhamāsasatāni vassānaṃ.
Catuvīsati kho pana, bhikkhave, addhamāsasatāni jīvanto chattiṃsaṃyeva
rattisahassāni jīvati–  dvādasa rattisahassāni hemantānaṃ, dvādasa
rattisahassāni gimhānaṃ, dvādasa rattisahassāni vassānaṃ. Chattiṃsaṃ kho pana,
bhikkhave, rattisahassāni jīvanto <span class="var" title="dvesattatiṃ eva (bj) | dvesattatiññeva (s1-3, pts1) | dvesattatiñceva (mr)" id="note244">dvesattatiyeva</span> bhattasahassāni bhuñjati– 
catuvīsati bhattasahassāni hemantānaṃ, catuvīsati bhattasahassāni gimhānaṃ,
catuvīsati bhattasahassāni vassānaṃ saddhiṃ mātuthaññāya saddhiṃ
bhattantarāyena.</p>
<p><a class="sc" id="11"></a>
<a id="p_16A7_603" class="ms"></a>
Tatrime bhattantarāyā kapimiddhopi bhattaṃ na bhuñjati, dukkhitopi bhattaṃ na
bhuñjati, byādhitopi bhattaṃ na bhuñjati, uposathikopi bhattaṃ na bhuñjati,
alābhakenapi bhattaṃ na bhuñjati. Iti kho, bhikkhave, mayā vassasatāyukassa
manussassa āyupi <span class="var" title="saṅkhātaṃ (bj)" id="note245">saṅkhāto</span>, āyuppamāṇampi saṅkhātaṃ, utūpi saṅkhātā,
saṃvaccharāpi saṅkhātā, māsāpi saṅkhātā, addhamāsāpi saṅkhātā, rattipi
saṅkhātā, divāpi saṅkhātā, bhattāpi saṅkhātā, bhattantarāyāpi saṅkhātā. Yaṃ,
bhikkhave, satthārā karaṇīyaṃ sāvakānaṃ hitesinā anukampakena anukampaṃ
upādāya; kataṃ vo taṃ mayā etāni, bhikkhave, rukkhamūlāni etāni suññāgārāni.
Jhāyatha, bhikkhave, mā pamādattha; mā pacchā vippaṭisārino ahuvattha. Ayaṃ vo
amhākaṃ anusāsanī”ti.</p>
<p class="endsection">Dasamaṃ.</p>
<p class="endsection">Mahāvaggo sattamo.</p>
<blockquote class="uddanagatha">
<p><a class="sc" id="12"></a>
<a id="p_16A7_607" class="ms"></a>
Hirīsūriyaṃ upamā,<br>
dhammaññū pārichattakaṃ;<br>
Sakkaccaṃ bhāvanā aggi,<br>
sunettaarakena cāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Mahāvagga</span>
<span class="hidden">Hirīottappasutta</span>
</div>
</section>
<a class="previous" href="/pi/an7.73">◀ Aṅguttara Nikāya  7.73</a><a class="top" href="#"> ▲ TOP </a><a class="next" href="/pi/an7.75">Aṅguttara Nikāya  7.75 ▶</a>
</div>
</body>
</html>