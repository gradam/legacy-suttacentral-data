<!DOCTYPE html>
<html data-prev="an9.32" data-next="an9.34">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.33">
<article>
<div class="hgroup">
<p class="division">Aṅguttara Nikāya 9</p>
<p>4. Mahāvagga</p>
<h1>33. Anu­pubba­vihāra­samā­patti­sutta</h1>
</div>
<p><a class="sc" id="1"></a><a class="pts" id="pts4.411"></a><a id="p_17A9_248" class="ms"></a><a class="msdiv" id="msdiv_33"></a>“<span class="var" title="nava bhikkhave (?)" id="note106">Navayimā, bhikkhave</span>, anu­pubba­vihāra­samā­pattiyo desessāmi, taṃ suṇātha … pe
… katamā ca, bhikkhave, nava anu­pubba­vihāra­samā­pattiyo? Yattha kāmā
nirujjhanti, ye ca kāme nirodhetvā nirodhetvā viharanti, ‘addhā te āyasmanto
nicchātā nibbutā tiṇṇā pāraṅgatā tadaṅgenā’ti vadāmi. ‘Kattha kāmā nirujjhanti,
ke ca kāme nirodhetvā nirodhetvā viharanti—ahametaṃ na jānāmi ahametaṃ na
passāmī’ti, iti yo evaṃ vadeyya, so evamassa vacanīyo: ‘idhāvuso, bhikkhu
vivicceva kāmehi vivicca akusalehi dhammehi savitakkaṃ savicāraṃ vivekajaṃ
pītisukhaṃ paṭhamaṃ jhānaṃ upasampajja viharati. Ettha kāmā nirujjhanti, te ca
kāme nirodhetvā nirodhetvā viharantī’ti. Addhā, bhikkhave, asaṭho amāyāvī
‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ abhinanditvā
anumoditvā namassamāno pañjaliko payirupāseyya. <span class="brnum">(1)</span></p>
<p><a class="sc" id="2"></a><a id="p_17A9_249" class="ms"></a>Yattha vitakkavicārā nirujjhanti, ye ca vitakkavicāre nirodhetvā nirodhetvā
viharanti, ‘addhā te āyasmanto nicchātā nibbutā tiṇṇā pāraṅgatā tadaṅgenā’ti
vadāmi. ‘Kattha vitakkavicārā nirujjhanti, ke ca vitakkavicāre nirodhetvā
nirodhetvā viharanti—ahametaṃ na jānāmi ahametaṃ na passāmī’ti, iti yo evaṃ
vadeyya, so evamassa vacanīyo: ‘idhāvuso, bhikkhu vitak­ka­vicārā­naṃ vūpasamā …
pe … dutiyaṃ jhānaṃ upasampajja viharati; ettha vitakkavicārā nirujjhanti, te
ca vitakkavicāre nirodhetvā nirodhetvā viharantī’ti. Addhā, bhikkhave, asaṭho
amāyāvī ‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ
abhinanditvā anumoditvā namassamāno pañjaliko payirupāseyya. <span class="brnum">(2)</span></p>
<p><a class="sc" id="3"></a><a class="pts" id="pts4.412"></a><a id="p_17A9_250" class="ms"></a>Yattha pīti nirujjhati, ye ca pītiṃ nirodhetvā nirodhetvā viharanti, ‘addhā te
āyasmanto nicchātā nibbutā tiṇṇā pāraṅgatā tadaṅgenā’ti vadāmi. ‘Kattha pīti
nirujjhati, ke ca pītiṃ nirodhetvā nirodhetvā viharanti—ahametaṃ na jānāmi
ahametaṃ na passāmī’ti, iti yo evaṃ vadeyya, so evamassa vacanīyo: ‘idhāvuso,
bhikkhu pītiyā ca virāgā … pe … tatiyaṃ jhānaṃ upasampajja viharati; ettha pīti
nirujjhati, te ca pītiṃ nirodhetvā nirodhetvā viharantī’ti. Addhā, bhikkhave,
asaṭho amāyāvī ‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ
abhinanditvā anumoditvā namassamāno pañjaliko payirupāseyya. <span class="brnum">(3)</span></p>
<p><a class="sc" id="4"></a><a id="p_17A9_251" class="ms"></a>Yattha upekkhāsukhaṃ nirujjhati, ye ca upekkhāsukhaṃ nirodhetvā nirodhetvā
viharanti, ‘addhā te āyasmanto nicchātā nibbutā tiṇṇā pāraṅgatā tadaṅgenā’ti
vadāmi. ‘Kattha upekkhāsukhaṃ nirujjhati, ke ca upekkhāsukhaṃ nirodhetvā
nirodhetvā viharanti—ahametaṃ na jānāmi ahametaṃ na passāmī’ti, iti yo evaṃ
vadeyya, so evamassa vacanīyo: ‘idhāvuso, bhikkhu sukhassa ca pahānā … pe …
catutthaṃ jhānaṃ upasampajja viharati; ettha upekkhāsukhaṃ nirujjhati, te ca
upekkhāsukhaṃ nirodhetvā nirodhetvā viharantī’ti. Addhā, bhikkhave, asaṭho
amāyāvī ‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ
abhinanditvā anumoditvā namassamāno pañjaliko payirupāseyya. <span class="brnum">(4)</span></p>
<p><a class="sc" id="5"></a><a id="p_17A9_252" class="ms"></a>Yattha rūpasaññā nirujjhati, ye <span class="var" title="ye ca rūpasaññā (bj, s1-3, pts1)" id="note107">ca rūpasaññaṃ</span> nirodhetvā nirodhetvā viharanti,
‘addhā te āyasmanto nicchātā nibbutā tiṇṇā pāraṅgatā tadaṅgenā’ti vadāmi.
‘Kattha rūpasaññā nirujjhati, ke ca rūpasaññaṃ nirodhetvā nirodhetvā
viharanti—ahametaṃ na jānāmi ahametaṃ na passāmī’ti, iti yo evaṃ vadeyya, so
evamassa vacanīyo: ‘idhāvuso, bhikkhu sabbaso rūpasaññānaṃ samatikkamā
paṭi­gha­saññā­naṃ atthaṅgamā nānat­ta­saññā­naṃ amanasikārā ananto ākāsoti
ākāsānañ­cāyata­naṃ upasampajja viharati. Ettha rūpasaññā nirujjhati, te ca
rūpasaññaṃ nirodhetvā nirodhetvā viharantī’ti. Addhā, bhikkhave, asaṭho amāyāvī
‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ abhinanditvā
anumoditvā namassamāno pañjaliko payirupāseyya. <span class="brnum">(5)</span></p>
<p><a class="sc" id="6"></a><a class="pts" id="pts4.413"></a><a id="p_17A9_253" class="ms"></a>Yattha ākāsānañ­cāyata­na­saññā nirujjhati, ye ca ākāsānañ­cāyata­na­saññaṃ
nirodhetvā nirodhetvā viharanti, ‘addhā te āyasmanto nicchātā nibbutā tiṇṇā
pāraṅgatā tadaṅgenā’ti vadāmi. ‘Kattha ākāsānañ­cāyata­na­saññā nirujjhati, ke ca
ākāsānañ­cāyata­na­saññaṃ nirodhetvā nirodhetvā viharanti—ahametaṃ na jānāmi
ahametaṃ na passāmī’ti, iti yo evaṃ vadeyya, so evamassa vacanīyo: ‘idhāvuso,
bhikkhu sabbaso ākāsānañ­cāyata­naṃ samatikkamma anantaṃ viññāṇanti
viñ­ñā­ṇañ­cāyata­naṃ upasampajja viharati. Ettha ākāsānañ­cāyata­na­saññā nirujjhati,
te ca ākāsānañ­cāyata­na­saññaṃ nirodhetvā nirodhetvā viharantī’ti. Addhā,
bhikkhave, asaṭho amāyāvī ‘sādhū’ti bhāsitaṃ abhinandeyya anumodeyya; ‘sādhū’ti
bhāsitaṃ abhinanditvā anumoditvā namassamāno pañjaliko payirupāseyya. <span class="brnum">(6)</span></p>
<p><a class="sc" id="7"></a><a id="p_17A9_254" class="ms"></a>Yattha viñ­ñā­ṇañ­cāyata­na­saññā nirujjhati, ye ca viñ­ñā­ṇañ­cāyata­na­saññaṃ
nirodhetvā nirodhetvā viharanti, ‘addhā te āyasmanto nicchātā nibbutā tiṇṇā
pāraṅgatā tadaṅgenā’ti vadāmi. ‘Kattha viñ­ñā­ṇañ­cāyata­na­saññā nirujjhati, ke ca
viñ­ñā­ṇañ­cāyata­na­saññaṃ nirodhetvā nirodhetvā viharanti—ahametaṃ na jānāmi
ahametaṃ na passāmī’ti, iti yo evaṃ vadeyya, so evamassa vacanīyo: ‘idhāvuso,
bhikkhu sabbaso viñ­ñā­ṇañ­cāyata­naṃ samatikkamma natthi kiñcīti ākiñ­cañ­ñā­yatanaṃ
upasampajja viharati. Ettha viñ­ñā­ṇañ­cāyata­na­saññā nirujjhati, te ca
viñ­ñā­ṇañ­cāyata­na­saññaṃ nirodhetvā nirodhetvā viharantī’ti. Addhā, bhikkhave,
asaṭho amāyāvī ‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ
abhinanditvā anumoditvā namassamāno pañjaliko payirupāseyya. <span class="brnum">(7)</span></p>
<p><a class="sc" id="8"></a><a class="pts" id="pts4.414"></a><a id="p_17A9_255" class="ms"></a>Yattha ākiñ­cañ­ñā­yatana­saññā nirujjhati, ye ca ākiñ­cañ­ñā­yata­nasaññaṃ nirodhetvā
nirodhetvā viharanti, ‘addhā te āyasmanto nicchātā nibbutā tiṇṇā pāraṅgatā
tadaṅgenā’ti vadāmi. ‘Kattha ākiñ­cañ­ñā­yatana­saññā nirujjhati, ke ca
ākiñ­cañ­ñā­yata­nasaññaṃ nirodhetvā nirodhetvā viharanti—ahametaṃ na jānāmi
ahametaṃ na passāmī’ti, iti yo evaṃ vadeyya, so evamassa vacanīyo: ‘idhāvuso,
bhikkhu sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­naṃ
upasampajja viharati. Ettha ākiñ­cañ­ñā­yatana­saññā nirujjhati, te ca
ākiñ­cañ­ñā­yata­nasaññaṃ nirodhetvā nirodhetvā viharantī’ti. Addhā, bhikkhave,
asaṭho amāyāvī ‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ
abhinanditvā anumoditvā namassamāno pañjaliko payirupāseyya. <span class="brnum">(8)</span></p>
<p><a class="sc" id="9"></a><a id="p_17A9_256" class="ms"></a>Yattha neva­saññā­nā­sañ­ñāyata­na­saññā nirujjhati, ye ca neva­saññā­nā­sañ­ñāyata­na­saññaṃ nirodhetvā nirodhetvā viharanti, ‘addhā te āyasmanto nicchātā nibbutā tiṇṇā pāraṅgatā tadaṅgenā’ti vadāmi. ‘Kattha neva­saññā­nā­sañ­ñāyata­na­saññā nirujjhati, ke ca neva­saññā­nā­sañ­ñāyata­na­saññaṃ nirodhetvā nirodhetvā viharanti—ahametaṃ na jānāmi ahametaṃ na passāmī’ti, iti yo evaṃ vadeyya, so evamassa vacanīyo: ‘idhāvuso, bhikkhu sabbaso neva­saññā­nā­sañ­ñāyata­naṃ samatikkamma saññā­ve­dayi­ta­nirodhaṃ upasampajja viharati. Ettha neva­saññā­nā­sañ­ñāyata­na­saññā nirujjhati, te ca neva­saññā­nā­sañ­ñāyata­na­saññaṃ nirodhetvā nirodhetvā viharantī’ti. Addhā, bhikkhave, asaṭho amāyāvī ‘sādhū’ti bhāsitaṃ abhinandeyya anumodeyya; ‘sādhū’ti bhāsitaṃ abhinanditvā anumoditvā namassamāno pañjaliko payirupāseyya. <span class="brnum">(9)</span></p>
<p><a class="sc" id="10"></a><a id="p_17A9_257" class="ms"></a>Imā kho, bhikkhave, nava anu­pubba­vihāra­samā­pattiyo”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Mahāvagga</span>
<span class="hidden">Anu­pubba­vihāra­sutta</span>
</aside>
</section>
<a class="previous" href="/pi/an9.32">◀ Aṅguttara Nikāya  9.32</a><a class="top" href="#"> ▲ TOP </a><a class="next" href="/pi/an9.34">Aṅguttara Nikāya  9.34 ▶</a></div>
</body>
</html>