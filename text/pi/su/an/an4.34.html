<!DOCTYPE html>
<html data-prev="an4.33" data-next="an4.35">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.34">
<article>
<div class="hgroup">
<p class="division">Aṅguttara Nikāya 4</p>
<p>4. Cakkavagga</p>
<h1>34. Aggap­pasā­da­sutta</h1>
</div>
<p><a class="sc" id="1"></a>
<a id="p_15A4_230" class="ms"></a>
<a class="msdiv" id="msdiv_34"></a>
“Cattārome, bhikkhave, aggappasādā. Katame cattāro?<span class="cross" title="^sn45.139#1 [139. Tathāgatasutta] | ^an5.32#1 [32. Cundīsutta] | ^an10.15#1 [15. Appamādasutta] | ^it90#1 [Aggap­pasā­da­sutta] | ^ne6#508 [Sāsanapaṭṭhāna] | ^mi5.5.3#1 [Buddha­ap­pābādha­pañha]" id="note110">^</span> Yāvatā, bhikkhave, sattā
apadā vā <span class="var" title="dipadā (bj, pts1)" id="note111">dvipadā</span> vā catuppadā vā bahuppadā vā rūpino vā arūpino vā saññino vā
asaññino vā nevasaññi­nāsaññino vā, tathāgato tesaṃ aggamakkhāyati arahaṃ
sammāsambuddho. Ye, bhikkhave, buddhe pasannā, agge te pasannā. Agge kho pana
pasannānaṃ aggo vipāko hoti.</p>
<p><a class="sc" id="2"></a>
<a id="p_15A4_231" class="ms"></a>
Yāvatā, bhikkhave, dhammā saṅkhatā, ariyo aṭṭhaṅgiko maggo tesaṃ
aggamakkhāyati. Ye, bhikkhave, ariye aṭṭhaṅgike magge pasannā, agge te pasannā.
Agge kho pana pasannānaṃ aggo vipāko hoti.</p>
<p><a class="sc" id="3"></a>
<a id="p_15A4_232" class="ms"></a>
Yāvatā, bhikkhave, dhammā saṅkhatā vā asaṅkhatā vā, virāgo tesaṃ
aggamakkhāyati, yadidaṃ madanimmadano pipāsavinayo ālaya­samug­ghāto
vaṭṭupacchedo taṇhākkhayo virāgo nirodho nibbānaṃ. Ye, bhikkhave, virāge dhamme
pasannā, agge te pasannā. Agge kho pana pasannānaṃ aggo vipāko hoti.</p>
<p><a class="sc" id="4"></a>
<a class="pts1" id="pts2.35"></a>
<a id="p_15A4_233" class="ms"></a>
Yāvatā, bhikkhave, saṅghā vā gaṇā vā, tathā­gata­sā­vaka­saṅ­gho tesaṃ
aggamakkhāyati, yadidaṃ cattāri purisayugāni aṭṭha purisapuggalā esa bhagavato
sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ
puññakkhettaṃ lokassa. Ye, bhikkhave, saṅghe pasannā, agge te pasannā. Agge kho
pana pasannānaṃ aggo vipāko hoti. Ime kho, bhikkhave, cattāro aggappasādāti.</p>
<blockquote class="gatha">
<p><span class="cross" title="^an5.30#1 [30. Nāgitasutta] | ^it90#1 [Aggap­pasā­da­sutta]" id="note112">^</span>
<a class="sc" id="5"></a>
<a id="p_15A4_234" class="ms"></a>
Aggato ve pasannānaṃ,<br>
aggaṃ dhammaṃ vijānataṃ;<br>
Agge buddhe pasannānaṃ,<br>
dakkhiṇeyye anuttare.
</p>
<p><a class="sc" id="6"></a>
<a id="p_15A4_235" class="ms"></a>
Agge dhamme pasannānaṃ,<br>
virāgūpasame sukhe;<br>
Agge saṅghe pasannānaṃ,<br>
puññakkhette anuttare.
</p>
<p><a class="sc" id="7"></a>
<a id="p_15A4_236" class="ms"></a>
Aggasmiṃ dānaṃ dadataṃ,<br>
aggaṃ puññaṃ pavaḍḍhati;<br>
Aggaṃ āyu ca vaṇṇo ca,<br>
yaso kitti sukhaṃ balaṃ.
</p>
<p><a class="sc" id="8"></a>
<a id="p_15A4_237" class="ms"></a>
Aggassa dātā medhāvī,<br>
agga­dham­ma­sa­māhito;<br>
Devabhūto manusso vā,<br>
aggappatto pamodatī”ti.
</p>
</blockquote>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Cakkavagga</span>
<span class="hidden">Cakkasutta</span>
</div>
</section>
<a class="previous" href="/pi/an4.33">◀ Aṅguttara Nikāya  4.33</a><a class="top" href="#"> ▲ TOP </a><a class="next" href="/pi/an4.35">Aṅguttara Nikāya  4.35 ▶</a>
</div>
</body>
</html>