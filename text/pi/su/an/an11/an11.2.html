<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an11.2">
<article>
<div class="hgroup">
<p class="division">Aṅguttara Nikāya 11</p>
<p>1. Nissayavagga</p>
<h1><span class="var" title="na ceta­nākara­ṇīya­suttaṃ (bj)" id="note3">2. Ceta­nākara­ṇīya­sutta</span></h1>
</div>
<p><a class="sc" id="1"></a><a class="ms" id="p_17A11_14"></a><a class="msdiv" id="msdiv2"></a> “Sīlavato, bhikkhave, sīla­sam­pannassa na cetanāya karaṇīyaṃ: ‘avippaṭisāro me uppajjatū’ti. Dhammatā esā, bhikkhave, yaṃ sīlavato sīla­sam­pannassa avippaṭisāro uppajjati.</p>
<p><a class="sc" id="2"></a><a class="ms" id="p_17A11_15"></a>Avippa­ṭisārissa, bhikkhave, na cetanāya karaṇīyaṃ: ‘pāmojjaṃ me uppajjatū’ti. Dhammatā esā, bhikkhave, yaṃ avippa­ṭisārissa pāmojjaṃ uppajjati.</p>
<p><a class="sc" id="3"></a><a class="ms" id="p_17A11_16"></a>Pamuditassa, bhikkhave, na cetanāya karaṇīyaṃ: ‘pīti me uppajjatū’ti. Dhammatā esā, bhikkhave, yaṃ pamuditassa pīti uppajjati.</p>
<p><a class="sc" id="4"></a><a class="ms" id="p_17A11_17"></a>Pītimanassa, bhikkhave, na cetanāya karaṇīyaṃ: ‘kāyo me passambhatū’ti. Dhammatā esā, bhikkhave, yaṃ pītimanassa kāyo passambhati.</p>
<p><a class="sc" id="5"></a><a class="ms" id="p_17A11_18"></a>Passad­dha­kāyassa, bhikkhave, na cetanāya karaṇīyaṃ: ‘sukhaṃ vediyāmī’ti. Dhammatā esā, bhikkhave, yaṃ passaddhakāyo sukhaṃ vediyati.</p>
<p><a class="sc" id="6"></a><a class="ms" id="p_17A11_19"></a>Sukhino, bhikkhave, na cetanāya karaṇīyaṃ: ‘cittaṃ me samādhiyatū’ti. Dhammatā esā, bhikkhave, yaṃ sukhino cittaṃ samādhiyati.</p>
<p><a class="sc" id="7"></a><a class="pts" id="pts5.313"></a><a class="ms" id="p_17A11_20"></a>Samāhitassa, bhikkhave, na cetanāya karaṇīyaṃ: ‘yathābhūtaṃ jānāmi passāmī’ti. Dhammatā esā, bhikkhave, yaṃ samāhito yathābhūtaṃ jānāti passati.</p>
<p><a class="sc" id="8"></a><a class="ms" id="p_17A11_21"></a>Yathābhūtaṃ, bhikkhave, jānato passato na cetanāya karaṇīyaṃ: ‘nibbindāmī’ti. Dhammatā esā, bhikkhave, yaṃ yathābhūtaṃ jānaṃ passaṃ nibbindati.</p>
<p><a class="sc" id="9"></a><a class="ms" id="p_17A11_22"></a>Nibbinnassa, bhikkhave, na cetanāya karaṇīyaṃ: ‘virajjāmī’ti. Dhammatā esā, bhikkhave, yaṃ nibbinno virajjati.</p>
<p><a class="sc" id="10"></a><a class="ms" id="p_17A11_23"></a>Virattassa, bhikkhave, na cetanāya karaṇīyaṃ: ‘vimutti­ñāṇadas­sanaṃ sacchikaromī’ti. Dhammatā esā, bhikkhave, yaṃ viratto vimutti­ñāṇadas­sanaṃ sacchikaroti.</p>
<p><a class="sc" id="11"></a><a class="ms" id="p_17A11_24"></a>Iti kho, bhikkhave, virāgo vimutti­ñāṇadas­sanat­tho vimutti­ñāṇadas­sanā­nisaṃso, nibbidā virāgatthā virāgānisaṃsā, yathā­bhūta­ñāṇadas­sanaṃ nibbidatthaṃ nibbi­dā­nisaṃ­saṃ, samādhi yathā­bhūta­ñāṇadas­sanat­tho yathā­bhūta­ñāṇadas­sanā­nisaṃso, sukhaṃ samādhatthaṃ samā­dhā­nisaṃ­saṃ, passaddhi sukhatthā sukhānisaṃsā, pīti passaddhatthā passad­dhā­nisaṃsā, pāmojjaṃ pītatthaṃ pītānisaṃsaṃ, avippaṭisāro pāmojjattho pāmojjānisaṃso, kusalāni sīlāni avippa­ṭisārat­thāni avippa­ṭisārā­nisaṃ­sāni. Iti kho, bhikkhave, dhammā dhamme abhisandenti, dhammā dhamme paripūrenti apārā pāraṃ gamanāyā”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Nissayavagga</span> <span class="hidden">Kimatthi­ya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>