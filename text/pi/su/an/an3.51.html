<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.51">
<article>
<div id="an3.51" class="hgroup">
<p class="division">Aṅguttara Nikāya 3</p>
<p>6. Brāhmaṇavagga</p>
<h1>51. Paṭha­mad­veb­rāhma­ṇa­sutta</h1>
</div>
<p><a class="sc" id="1"></a>
<a id="p_15A3_314" class="ms"></a>
<a class="msdiv" id="msdiv_52"></a>
Atha kho dve brāhmaṇā jiṇṇā vuddhā mahallakā addhagatā vayoanuppattā
vīsa­vassasa­tikā jātiyā yena bhagavā tenu­pasaṅka­miṃsu; upasaṅkamitvā bhagavatā
saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ
nisīdiṃsu. Ekamantaṃ nisinnā kho te brāhmaṇā bhagavantaṃ etadavocuṃ:
“mayamassu, bho gotama, brāhmaṇā jiṇṇā vuddhā mahallakā addhagatā vayoanuppattā
vīsa­vassasa­tikā jātiyā; te camhā akatakalyāṇā akatakusalā aka­tabhīrut­tāṇā.
Ovadatu no bhavaṃ gotamo, anusāsatu no bhavaṃ gotamo yaṃ amhākaṃ assa
dīgharattaṃ hitāya sukhāyā”ti.</p>
<p><a class="sc" id="2"></a>
<a id="p_15A3_315" class="ms"></a>
“Taggha tumhe, brāhmaṇā, jiṇṇā vuddhā mahallakā addhagatā vayoanuppattā
vīsa­vassasa­tikā jātiyā; te cattha akatakalyāṇā akatakusalā aka­tabhīrut­tāṇā.
Upanīyati kho ayaṃ, brāhmaṇā, loko jarāya byādhinā maraṇena. Evaṃ upanīyamāne
kho, brāhmaṇā, loke jarāya byādhinā maraṇena, yo idha kāyena saṃyamo vācāya
saṃyamo manasā saṃyamo, taṃ tassa petassa tāṇañca leṇañca dīpañca saraṇañca
parāyaṇañcāti.</p>
<blockquote class="gatha">
<p><span class="cross" title="^sn2.19#1 [19. Uttarasutta]" id="note142">^</span>
<a class="sc" id="3"></a>
<a id="p_15A3_316" class="ms"></a>
Upanīyati jīvita­mappa­māyu,<br>
Jarūpanītassa na santi tāṇā;<br>
Etaṃ bhayaṃ maraṇe pekkhamāno,<br>
Puññāni kayirātha sukhāvahāni.
</p>
<p><a class="sc" id="4"></a>
<a id="p_15A3_317" class="ms"></a>
Yodha kāyena saṃyamo,<br>
Vācāya uda cetasā;<br>
Taṃ tassa petassa sukhāya hoti,<br>
Yaṃ jīvamāno pakaroti puññan”ti.
</p>
</blockquote>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Brāhmaṇavagga</span>
<span class="hidden">Paṭha­mad­veb­rāhma­ṇa­sutta</span>
</div>
</section>
<a class="previous" href="/pi/an3.50">◀ Aṅguttara Nikāya  3.50</a><a class="top" href="#"> ▲ TOP </a><a class="next" href="/pi/an3.52">Aṅguttara Nikāya  3.52 ▶</a>
</div>
</body>
</html>