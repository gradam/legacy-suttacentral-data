<!DOCTYPE html>
<html data-prev="an10.114" data-next="an10.116">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.115">
<article>
<div class="hgroup">
<p class="division">Aṅguttara Nikāya 10</p>
<p>12. ­Pac­coro­haṇi­vagga</p>
<h1>115. Tatiya­a­dham­ma­sutta</h1>
</div>
<p><a class="sc" id="1"></a><a class="pts1" id="pts5.225"></a><a id="p_17A10_1005" class="ms"></a><a class="msdiv" id="msdiv_115"></a>“Adhammo ca, bhikkhave, veditabbo dhammo ca; anattho ca veditabbo attho ca.
Adhammañca viditvā dhammañca, anatthañca viditvā atthañca yathā dhammo yathā
attho tathā paṭi­pajji­tabban”ti. Idamavoca bhagavā. Idaṃ vatvāna sugato
uṭṭhāyāsanā vihāraṃ pāvisi.</p>
<p><a class="sc" id="2"></a><a id="p_17A10_1006" class="ms"></a>Atha kho tesaṃ bhikkhūnaṃ acira­pakkan­tassa bhagavato etadahosi: “idaṃ kho no,
āvuso, bhagavā saṅkhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho: ‘adhammo ca, bhikkhave, veditabbo dhammo ca;
anattho ca veditabbo attho ca. Adhammañca viditvā dhammañca, anatthañca viditvā
atthañca yathā dhammo yathā attho tathā paṭi­pajji­tabban’ti. Ko nu kho imassa
bhagavatā saṅkhittena uddesassa uddiṭṭhassa vitthārena atthaṃ avibhattassa
vitthārena atthaṃ vibhajeyyā”ti?</p>
<p><a class="sc" id="3"></a><a id="p_17A10_1007" class="ms"></a>Atha kho tesaṃ bhikkhūnaṃ etadahosi: “ayaṃ kho āyasmā ānando satthu ceva
saṃvaṇṇito sambhāvito ca viññūnaṃ sab­rahma­cārī­naṃ. Pahoti cāyasmā ānando imassa
bhagavatā saṃkhittena uddesassa uddiṭṭhassa vitthārena atthaṃ avibhattassa
vitthārena atthaṃ vibhajituṃ. Yannūna mayaṃ yenāyasmā ānando
tenu­pasaṅka­mey­yāma; upasaṅkamitvā āyasmantaṃ ānandaṃ etamatthaṃ
<span class="var" title="puccheyyāma (bj, s1-3, pts1)" id="note220">paṭipuc­chey­yāma</span>. Yathā no āyasmā ānando byākarissati tathā naṃ dhāressāmā”ti.</p>
<p><a class="sc" id="4"></a><a id="p_17A10_1008" class="ms"></a>Atha kho te bhikkhū yenāyasmā ānando tenu­pasaṅka­miṃsu; upasaṅkamitvā āyasmatā
ānandena saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā
ekamantaṃ nisīdiṃsu. Ekamantaṃ nisinnā kho te bhikkhū āyasmantaṃ ānandaṃ
etadavocuṃ: </p>
<p><a class="sc" id="5"></a><a id="p_17A10_1009" class="ms"></a>“Idaṃ kho no, āvuso ānanda, bhagavā saṅkhittena uddesaṃ uddisitvā vitthārena
atthaṃ avibhajitvā uṭṭhāyāsanā vihāraṃ paviṭṭho: ‘adhammo ca … pe … tathā
paṭi­pajji­tabban’ti.</p>
<p><a class="sc" id="6"></a><a class="pts1" id="pts5.226"></a><a id="p_17A10_1010" class="ms"></a>Tesaṃ no, āvuso, amhākaṃ acira­pakkan­tassa bhagavato etadahosi: ‘idaṃ kho no,
āvuso, bhagavatā saṅkhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho—adhammo ca … pe … tathā paṭi­pajji­tab­banti. Ko nu
kho imassa bhagavatā saṅkhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajeyyā’ti?</p>
<p><a class="sc" id="7"></a><a id="p_17A10_1011" class="ms"></a>Tesaṃ no, āvuso, amhākaṃ etadahosi: ‘ayaṃ kho āyasmā ānando satthu ceva
saṃvaṇṇito sambhāvito ca viññūnaṃ sab­rahma­cārī­naṃ. Pahoti cāyasmā ānando imassa
bhagavatā saṅkhittena uddesassa uddiṭṭhassa vitthārena atthaṃ avibhattassa
vitthārena atthaṃ vibhajituṃ. Yannūna mayaṃ yenāyasmā ānando
tenu­pasaṅka­mey­yāma; upasaṅkamitvā āyasmantaṃ ānandaṃ etamatthaṃ
paṭipuc­chey­yāma. Yathā no āyasmā ānando byākarissati tathā naṃ dhāressāmā’ti.
Vibhajatu āyasmā ānando”ti.</p>
<p><a class="sc" id="8"></a><a class="pts1" id="pts5.227"></a><a id="p_17A10_1012" class="ms"></a>“Seyyathāpi, āvuso, puriso sāratthiko sāragavesī sāra­pari­yesanaṃ caramāno
mahato rukkhassa tiṭṭhato sāravato atikkammeva mūlaṃ atikkamma khandhaṃ
sākhāpalāse sāraṃ pariyesitabbaṃ maññeyya; evaṃ­sam­pada­midaṃ āyasmantānaṃ
satthari sammukhībhūte taṃ bhagavantaṃ atisitvā amhe etamatthaṃ
paṭi­pucchi­tab­baṃ maññatha. So hāvuso, bhagavā jānaṃ jānāti passaṃ passati,
cakkhubhūto ñāṇabhūto dhammabhūto brahmabhūto vattā pavattā atthassa ninnetā
amatassa dātā dhammassāmī tathāgato. So ceva panetassa kālo ahosi yaṃ tumhe
bhaga­van­taṃyeva upasaṅkamitvā etamatthaṃ paṭipuc­chey­yā­tha. Yathā vo bhagavā
byākareyya tathā naṃ dhāreyyāthā”ti.</p>
<p><a class="sc" id="9"></a><a id="p_17A10_1013" class="ms"></a>“Addhāvuso ānanda, bhagavā jānaṃ jānāti passaṃ passati cakkhubhūto ñāṇabhūto
dhammabhūto brahmabhūto vattā pavattā atthassa ninnetā amatassa dātā
dhammassāmī tathāgato. So ceva panetassa kālo ahosi yaṃ mayaṃ bhaga­van­taṃyeva
upasaṅkamitvā etamatthaṃ paṭipuc­chey­yāma, yathā no bhagavā byākareyya tathā naṃ
dhāreyyāma. Api cāyasmā ānando satthu ceva saṃvaṇṇito sambhāvito ca viññūnaṃ
sab­rahma­cārī­naṃ. Pahoti cāyasmā ānando imassa bhagavatā saṅkhittena uddesassa
uddiṭṭhassa vitthārena atthaṃ avibhattassa vitthārena atthaṃ vibhajituṃ.
Vibhajatāyasmā ānando agaruṃ katvā”ti.</p>
<p><a class="sc" id="10"></a><a id="p_17A10_1014" class="ms"></a>“Tenahāvuso, suṇātha, sādhukaṃ manasi karotha, bhāsissāmī”ti. “Evamāvuso”ti kho
te bhikkhū āyasmato ānandassa paccassosuṃ. Athāyasmā ānando etadavoca: </p>
<p><a class="sc" id="11"></a><a id="p_17A10_1015" class="ms"></a>“Yaṃ kho no, āvuso, bhagavā saṅkhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho: ‘adhammo ca, bhikkhave, veditabbo
dhammo ca; anattho ca veditabbo attho ca. Adhammañca viditvā dhammañca,
anatthañca viditvā atthañca yathā dhammo yathā attho tathā paṭi­pajji­tabban’ti.</p>
<p><a class="sc" id="12"></a><a id="p_17A10_1016" class="ms"></a>Katamo cāvuso, adhammo, katamo ca dhammo, katamo ca anattho, katamo ca attho?</p>
<p><a class="sc" id="13"></a><a id="p_17A10_1017" class="ms"></a>Micchādiṭṭhi, āvuso, adhammo; sammādiṭṭhi dhammo; ye ca micchā­diṭṭhi­pac­cayā
aneke pāpakā akusalā dhammā sambhavanti, ayaṃ anattho; sammā­diṭṭhi­pac­cayā ca
aneke kusalā dhammā bhāva­nā­pāri­pūriṃ gacchanti, ayaṃ attho.</p>
<p><a class="sc" id="14"></a><a class="pts1" id="pts5.228"></a><a id="p_17A10_1018" class="ms"></a>Micchāsaṅkappo, āvuso, adhammo; sammāsaṅkappo dhammo … micchāvācā, āvuso,
adhammo; sammāvācā dhammo … micchākammanto, āvuso, adhammo; sammākammanto
dhammo … micchāājīvo, āvuso, adhammo; sammāājīvo dhammo … micchāvāyāmo, āvuso,
adhammo; sammāvāyāmo dhammo … micchāsati, āvuso, adhammo; sammāsati dhammo …
micchāsamādhi, āvuso, adhammo; sammāsamādhi dhammo … micchāñāṇaṃ, āvuso,
adhammo; sammāñāṇaṃ dhammo ….</p>
<p><a class="sc" id="15"></a><a id="p_17A10_1019" class="ms"></a>Micchāvimutti, āvuso, adhammo; sammāvimutti dhammo; ye ca micchā­vimutti­pac­cayā
aneke pāpakā akusalā dhammā sambhavanti, ayaṃ anattho; sammā­vimutti­pac­cayā ca
aneke kusalā dhammā bhāva­nā­pāri­pūriṃ gacchanti, ayaṃ attho.</p>
<p><a class="sc" id="16"></a><a id="p_17A10_1020" class="ms"></a>Ayaṃ kho no, āvuso, bhagavā saṃkhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho: ‘adhammo ca, bhikkhave, veditabbo
dhammo ca … pe … tathā paṭi­pajji­tabban’ti, imassa kho ahaṃ, āvuso, bhagavatā
saṃkhittena uddesassa uddiṭṭhassa vitthārena atthaṃ avibhattassa evaṃ
vitthārena atthaṃ ājānāmi. Ākaṅkhamānā ca pana tumhe, āvuso, bhaga­van­taṃyeva
upasaṅkamitvā etamatthaṃ paṭipuc­chey­yā­tha. Yathā vo bhagavā <span class="var" title="byākareyya (s1-3)" id="note221">byākaroti</span> tathā naṃ
dhāreyyāthā”ti.</p>
<p><a class="sc" id="17"></a><a id="p_17A10_1021" class="ms"></a>“Evamāvuso”ti kho te bhikkhū āyasmato ānandassa bhāsitaṃ abhinanditvā
anumoditvā uṭṭhāyāsanā yena bhagavā tenu­pasaṅka­miṃsu; upasaṅkamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ
etadavocuṃ: </p>
<p><a class="sc" id="18"></a><a id="p_17A10_1022" class="ms"></a>“Yaṃ kho no bhagavā saṅkhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho: ‘adhammo ca, bhikkhave, veditabbo … pe … tathā
paṭi­pajji­tabban’ti.</p>
<p><a class="sc" id="19"></a><a class="pts1" id="pts5.229"></a><a id="p_17A10_1023" class="ms"></a>Tesaṃ no, bhante, amhākaṃ acira­pakkan­tassa bhagavato etadahosi: ‘idaṃ kho no,
āvuso, bhagavā saṅkhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho—adhammo ca, bhikkhave, veditabbo … pe … tathā
paṭi­pajji­tab­banti. Ko nu kho imassa bhagavatā saṅkhittena uddesassa uddiṭṭhassa
vitthārena atthaṃ avibhattassa vitthārena atthaṃ vibhajeyyā’ti?</p>
<p><a class="sc" id="20"></a><a id="p_17A10_1024" class="ms"></a>Tesaṃ no, bhante, amhākaṃ etadahosi: ‘ayaṃ kho āyasmā ānando satthu ceva
saṃvaṇṇito sambhāvito ca viññūnaṃ sab­rahma­cārī­naṃ. Pahoti cāyasmā ānando imassa
bhagavatā saṅkhittena uddesassa uddiṭṭhassa vitthārena atthaṃ avibhattassa
vitthārena atthaṃ vibhajituṃ. Yannūna mayaṃ yenāyasmā ānando
tenu­pasaṅka­mey­yāma; upasaṅkamitvā āyasmantaṃ ānandaṃ etamatthaṃ
paṭipuc­chey­yāma. Yathā no āyasmā ānando byākarissati tathā naṃ dhāressāmā’ti.</p>
<p><a class="sc" id="21"></a><a id="p_17A10_1025" class="ms"></a>Atha kho mayaṃ, bhante, yenāyasmā ānando tenu­pasaṅka­mimhā; upasaṅkamitvā
āyasmantaṃ ānandaṃ etamatthaṃ apucchimhā. Tesaṃ no, bhante, āyasmatā ānandena
imehi ākārehi imehi padehi imehi byañjanehi attho <span class="var" title="vibhattoti (?)" id="note222">suvibhatto”ti</span>.</p>
<p><a class="sc" id="22"></a><a id="p_17A10_1026" class="ms"></a>“Sādhu sādhu, bhikkhave. Paṇḍito, bhikkhave, ānando. Mahāpañño, bhikkhave,
ānando. Mañcepi tumhe, bhikkhave, upasaṅkamitvā etamatthaṃ paṭipuc­chey­yā­tha,
<span class="var" title="ahampicetaṃ evameva (s1-3, pts1) | ahampi taṃ evamevaṃ (^mn18#14 [Madhu­piṇḍi­ka­sutta])" id="note223">ahampi cetaṃ evamevaṃ</span> byākareyyaṃ yathā taṃ ānandena byākataṃ. Eso <span class="var" title="eso cevetassa (^mn18#14 [Madhu­piṇḍi­ka­sutta])" id="note224">ceva tassa</span>
attho evañca naṃ dhāreyyāthā”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">­Pac­coro­haṇi­vagga</span>
<span class="hidden">Paṭha­ma­a­dham­ma­sutta</span>
</aside>
</section>
<a class="previous" href="/pi/an10.114">◀ Aṅguttara Nikāya  10.114</a><a class="top" href="#"> ▲ TOP </a><a class="next" href="/pi/an10.116">Aṅguttara Nikāya  10.116 ▶</a></div>
</body>
</html>