<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section id="vagga">
<section class="sutta" id="21" data-uid="an2.21">
<article>
<div class="hgroup">
<p class="division">Aṅguttara Nikāya 2</p>
<p>3. Bālavagga</p>
<h1>21 </h1>
</div>
<p><a class="sc" id="21.1"></a><a id="p_15A2_54" class="ms"></a><a class="msdiv" id="msdiv22"></a>“Dveme, bhikkhave, bālā. Katame dve? Yo ca accayaṃ accayato na passati, yo ca accayaṃ desentassa yathādhammaṃ ­nappa­ṭig­gaṇhāti. Ime kho, bhikkhave, dve bālāti.</p>
<p><a class="sc" id="21.2"></a><a id="p_15A2_55" class="ms"></a>Dveme, bhikkhave, paṇḍitā. Katame dve? Yo ca accayaṃ accayato passati, yo ca accayaṃ desentassa yathādhammaṃ paṭiggaṇhāti. Ime kho, bhikkhave, dve paṇḍitā”ti.</p>
</article>
</section>
<section class="sutta" id="22" data-uid="an2.22">
<article>
<div class="hgroup">
<h1>22 </h1>
</div>
<p><a class="sc" id="22.1"></a><a id="p_15A2_56" class="ms"></a><a class="msdiv" id="msdiv23"></a>“Dveme, bhikkhave, tathāgataṃ abbhācikkhanti. Katame dve? Duṭṭho vā dosantaro, saddho vā <span class="var" title="duggahītena (pts1)" id="note32">duggahitena</span>. Ime kho, bhikkhave, dve tathāgataṃ abbhācikkhantī”ti.</p>
</article>
</section>
<section class="sutta" id="23" data-uid="an2.23">
<article>
<div class="hgroup">
<h1>23 </h1>
</div>
<p><a class="sc" id="23.1"></a><a class="pts" id="pts1.60"></a><a id="p_15A2_57" class="ms"></a><a class="msdiv" id="msdiv24"></a>“Dveme, bhikkhave, tathāgataṃ abbhācikkhanti. Katame dve? Yo ca abhāsitaṃ alapitaṃ tathāgatena bhāsitaṃ lapitaṃ tathāgatenāti dīpeti, yo ca bhāsitaṃ lapitaṃ tathāgatena abhāsitaṃ alapitaṃ tathāgatenāti dīpeti. Ime kho, bhikkhave, dve tathāgataṃ abbhā­cik­khan­tīti.</p>
<p><a class="sc" id="23.2"></a><a id="p_15A2_58" class="ms"></a>Dveme, bhikkhave, tathāgataṃ ­nābbhā­cik­khanti. Katame dve? Yo ca abhāsitaṃ alapitaṃ tathāgatena abhāsitaṃ alapitaṃ tathāgatenāti dīpeti, yo ca bhāsitaṃ lapitaṃ tathāgatena bhāsitaṃ lapitaṃ tathāgatenāti dīpeti. Ime kho, bhikkhave, dve tathāgataṃ ­nābbhā­cik­khantī”ti.</p>
</article>
</section>
<section class="sutta" id="24" data-uid="an2.24">
<article>
<div class="hgroup">
<h1>24 </h1>
</div>
<p><a class="sc" id="24.1"></a><a id="p_15A2_59" class="ms"></a><a class="msdiv" id="msdiv25"></a>“Dveme, bhikkhave, tathāgataṃ abbhācikkhanti. Katame dve? Yo ca neyyatthaṃ suttantaṃ nītattho suttantoti dīpeti, yo ca nītatthaṃ suttantaṃ neyyattho suttantoti dīpeti. Ime kho, bhikkhave, dve tathāgataṃ abbhācikkhantī”ti.</p>
</article>
</section>
<section class="sutta" id="25" data-uid="an2.25">
<article>
<div class="hgroup">
<h1>25 </h1>
</div>
<p><a class="sc" id="25.1"></a><a id="p_15A2_60" class="ms"></a><a class="msdiv" id="msdiv26"></a>“Dveme, bhikkhave, tathāgataṃ ­nābbhā­cik­khanti. Katame dve? Yo ca neyyatthaṃ suttantaṃ neyyattho suttantoti dīpeti, yo ca nītatthaṃ suttantaṃ nītattho suttantoti dīpeti. Ime kho, bhikkhave, dve tathāgataṃ ­nābbhā­cik­khantī”ti.</p>
</article>
</section>
<section class="sutta" id="26" data-uid="an2.26">
<article>
<div class="hgroup">
<h1>26 </h1>
</div>
<p><a class="sc" id="26.1"></a><a id="p_15A2_61" class="ms"></a><a class="msdiv" id="msdiv27"></a>“Paṭicchan­na­kamman­tassa, bhikkhave, dvinnaṃ gatīnaṃ aññatarā gati pāṭikaṅkhā— nirayo vā tiracchānayoni vāti.</p>
<p><a class="sc" id="26.2"></a><a id="p_15A2_62" class="ms"></a>Appa­ṭicchan­na­kamman­tassa, bhikkhave, dvinnaṃ gatīnaṃ aññatarā gati pāṭikaṅkhā— devā vā manussā vā”ti.</p>
</article>
</section>
<section class="sutta" id="27" data-uid="an2.27">
<article>
<div class="hgroup">
<h1>27 </h1>
</div>
<p><a class="sc" id="27.1"></a><a id="p_15A2_63" class="ms"></a><a class="msdiv" id="msdiv28"></a>“Micchā­diṭṭhi­kassa, bhikkhave, dvinnaṃ gatīnaṃ aññatarā gati pāṭikaṅkhā— nirayo vā tiracchānayoni vā”ti.</p>
</article>
</section>
<section class="sutta" id="28" data-uid="an2.28">
<article>
<div class="hgroup">
<h1>28 </h1>
</div>
<p><a class="sc" id="28.1"></a><a id="p_15A2_64" class="ms"></a><a class="msdiv" id="msdiv29"></a>“Sammā­diṭṭhi­kassa, bhikkhave, dvinnaṃ gatīnaṃ aññatarā gati pāṭikaṅkhā—devā vā manussā vā”ti.</p>
</article>
</section>
<section class="sutta" id="29" data-uid="an2.29">
<article>
<div class="hgroup">
<h1>29 </h1>
</div>
<p><a class="sc" id="29.1"></a><a id="p_15A2_65" class="ms"></a><a class="msdiv" id="msdiv30"></a>“Dussīlassa, bhikkhave, dve paṭiggāhā—nirayo vā tiracchānayoni vā.</p>
<p><a class="sc" id="29.2"></a><a id="p_15A2_66" class="ms"></a>Sīlavato, bhikkhave, dve <span class="var" title="devo vā manusso vāti (mr)" id="note33">paṭiggāhā—devā vā manussā vā”ti</span>.</p>
</article>
</section>
<section class="sutta" id="30" data-uid="an2.30">
<article>
<div class="hgroup">
<h1>30 </h1>
</div>
<p><a class="sc" id="30.1"></a><a class="pts" id="pts1.61"></a><a id="p_15A2_67" class="ms"></a><a class="msdiv" id="msdiv31"></a>“Dvāhaṃ, bhikkhave, atthavase sampassamāno <span class="var" title="araññe vanapatthāni (bj, pts1)" id="note34">arañña­vana­patthāni</span> pantāni senāsanāni paṭisevāmi. Katame dve? Attano ca diṭṭha­dhamma­su­kha­vihāraṃ sampassamāno, pacchimañca janataṃ anukampamāno. Ime kho ahaṃ, bhikkhave, dve atthavase sampassamāno arañña­vana­patthāni pantāni senāsanāni paṭisevāmī”ti.</p>
</article>
</section>
<section class="sutta" id="31" data-uid="an2.31">
<article>
<div class="hgroup">
<h1>31 </h1>
</div>
<p><a class="sc" id="31.1"></a><a id="p_15A2_68" class="ms"></a><a class="msdiv" id="msdiv32"></a>“Dve me, bhikkhave, dhammā vijjābhāgiyā. Katame dve? Samatho ca vipassanā ca. Samatho, bhikkhave, bhāvito <span class="var" title="kimattha ... (s1-3, km) | katamattha ... (mr)" id="note35">kamattha­ma­nubhoti</span>? Cittaṃ bhāvīyati. Cittaṃ bhāvitaṃ kamattha­ma­nubhoti? Yo rāgo so pahīyati. Vipassanā, bhikkhave, bhāvitā kamattha­ma­nubhoti? Paññā bhāvīyati. Paññā bhāvitā kamattha­ma­nubhoti? Yā avijjā sā pahīyati. Rāgupak­kiliṭ­ṭhaṃ vā, bhikkhave, cittaṃ na vimuccati, avijju­pak­kiliṭ­ṭhā vā paññā na bhāvīyati. Iti kho, bhikkhave, rāgavirāgā cetovimutti, avijjāvirāgā paññāvimuttī”ti.</p>
<p class="endsection">Bālavaggo tatiyo.</p>
</article>
</section>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Bālavagga</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>