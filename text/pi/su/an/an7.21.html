<!DOCTYPE html>
<html data-prev="an7.20" data-next="an7.22">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.21">
<article>
<div class="hgroup">
<p class="division">Aṅguttara Nikāya 7</p>
<p><span class="var" id="note23" title="vajjīvaggo (s1-3, pts1)">3. Vajji­satta­ka­vagga</span></p>
<h1>21. Sārandadasutta</h1>
</div>
<p><a class="sc" id="1"></a>
<a class="pts1" id="pts4.16"></a>
<a id="p_16A7_95" class="ms"></a>
<a class="msdiv" id="msdiv_21"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati sārandade cetiye. Atha kho sambahulā
licchavī yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā
ekamantaṃ nisīdiṃsu. Ekamantaṃ nisinne kho te licchavī bhagavā etadavoca:
“satta vo, licchavī, <span class="var" title="aparihānīye (mr)" id="note24">aparihāniye</span> dhamme desessāmi. Taṃ suṇātha, sādhukaṃ manasi
karotha, bhāsissāmī”ti. “Evaṃ, bhante”ti kho te licchavī bhagavato paccassosuṃ.
Bhagavā etadavoca:</p>
<p><a class="sc" id="2"></a>
<a id="p_16A7_96" class="ms"></a>
“Katame ca, licchavī, satta aparihāniyā dhammā? Yāvakīvañca, licchavī, vajjī
abhiṇhaṃ sannipātā bhavissanti sanni­pāta­bahulā; vuddhiyeva, licchavī, vajjīnaṃ
pāṭikaṅkhā, no parihāni. <span class="brnum">(1)</span></p>
<p><a class="sc" id="3"></a>
<a id="p_16A7_97" class="ms"></a>
Yāvakīvañca, licchavī, vajjī samaggā sanni­patis­santi, samaggā vuṭṭhahissanti,
samaggā vajji­karaṇī­yāni karissanti; vuddhiyeva, licchavī, vajjīnaṃ pāṭikaṅkhā,
no parihāni. <span class="brnum">(2)</span></p>
<p><a class="sc" id="4"></a>
<a id="p_16A7_98" class="ms"></a>
Yāvakīvañca, licchavī, vajjī apaññattaṃ na paññāpessanti, paññattaṃ na
samucchin­dis­santi, yathāpaññatte porāṇe vajjidhamme samādāya vattissanti;
vuddhiyeva, licchavī, vajjīnaṃ pāṭikaṅkhā, no parihāni. <span class="brnum">(3)</span></p>
<p><a class="sc" id="5"></a>
<a id="p_16A7_99" class="ms"></a>
Yāvakīvañca, licchavī, vajjī ye te vajjīnaṃ vajjimahallakā te sakkarissanti
garuṃ karissanti mānessanti pūjessanti, tesañca sotabbaṃ maññissanti;
vuddhiyeva, licchavī, vajjīnaṃ pāṭikaṅkhā, no parihāni. <span class="brnum">(4)</span></p>
<p><a class="sc" id="6"></a>
<a id="p_16A7_100" class="ms"></a>
Yāvakīvañca, licchavī, vajjī yā tā kulitthiyo kulakumāriyo tā na okassa pasayha
vāsessanti; vuddhiyeva, licchavī, vajjīnaṃ pāṭikaṅkhā, no parihāni. <span class="brnum">(5)</span></p>
<p><a class="sc" id="7"></a>
<a class="pts1" id="pts4.17"></a>
<a id="p_16A7_101" class="ms"></a>
Yāvakīvañca, licchavī, vajjī yāni tāni vajjīnaṃ vajjicetiyāni abbhantarāni ceva
bāhirāni ca tāni sakkarissanti garuṃ karissanti mānessanti pūjessanti, tesañca
dinnapubbaṃ katapubbaṃ dhammikaṃ baliṃ no parihāpessanti; vuddhiyeva, licchavī,
vajjīnaṃ pāṭikaṅkhā, no parihāni. <span class="brnum">(6)</span></p>
<p><a class="sc" id="8"></a>
<a id="p_16A7_102" class="ms"></a>
Yāvakīvañca, licchavī, vajjīnaṃ arahantesu dhammikā ­rak­khā­varaṇa­gutti
susaṃvihitā bhavissati: ‘kinti anāgatā ca arahanto vijitaṃ āgaccheyyuṃ, āgatā
ca arahanto vijite phāsuṃ vihareyyun’ti; vuddhiyeva, licchavī, vajjīnaṃ
pāṭikaṅkhā, no parihāni. <span class="brnum">(7)</span></p>
<p><a class="sc" id="9"></a>
<a id="p_16A7_103" class="ms"></a>
Yāvakīvañca, licchavī, ime satta aparihāniyā dhammā <span class="var" title="vattissanti (mr)" id="note25">vajjīsu ṭhassanti</span>, imesu ca
sattasu aparihāniyesu dhammesu vajjī <span class="var" title="sandissanti (bj, mr)" id="note26">sandississanti</span>; vuddhiyeva, licchavī,
vajjīnaṃ pāṭikaṅkhā, no parihānī”ti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Vajji­satta­ka­vagga</span>
<span class="hidden">Sārandadasutta</span>
</div>
</section>
<a class="previous" href="/pi/an7.20">◀ Aṅguttara Nikāya  7.20</a><a class="top" href="#"> ▲ TOP </a><a class="next" href="/pi/an7.22">Aṅguttara Nikāya  7.22 ▶</a>
</div>
</body>
</html>