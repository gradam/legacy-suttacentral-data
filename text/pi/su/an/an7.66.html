<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an7.66">
<article>
<div id="an7.66" class="hgroup">
<p class="division">Aṅguttara Nikāya 7</p>
<p>7. Mahāvagga</p>
<h1><span class="var" id="179" title="sattasuriyuggamanasuttaṃ (bj)">66. Sattasūriyasutta</span></h1>
</div>
<p><a class="sc" id="1"></a>
<a class="pts1" id="pts4.100"></a>
<a id="p_16A7_461" class="ms"></a>
<a class="msdiv" id="msdiv_66"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati ambapālivane. Tatra kho bhagavā
bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ.
Bhagavā etadavoca:</p>
<p><a class="sc" id="2"></a>
<a id="p_16A7_462" class="ms"></a>
“Aniccā, bhikkhave, saṅkhārā; adhuvā, bhikkhave, saṅkhārā; anassāsikā,
bhikkhave, saṅkhārā. Yāvañcidaṃ, bhikkhave, alameva sabbasaṅkhāresu nibbindituṃ
alaṃ virajjituṃ alaṃ vimuccituṃ.</p>
<p><a class="sc" id="3"></a>
<a id="p_16A7_463" class="ms"></a>
Sineru, bhikkhave, pabbatarājā caturāsītiyojanasahassāni āyāmena,
caturāsītiyojanasahassāni vitthārena, caturāsītiyojanasahassāni
mahāsamudde ajjhogāḷho, caturāsītiyojanasahassāni mahāsamuddā accuggato.
Hoti kho so, bhikkhave, samayo yaṃ kadāci karahaci dīghassa addhuno accayena
bahūni vassāni bahūni vassasatāni bahūni vassasahassāni bahūni
vassasatasahassāni devo na vassati. Deve kho pana, bhikkhave, avassante ye
kecime bījagāmabhūtagāmā osadhitiṇavanappatayo te ussussanti visussanti, na
bhavanti. Evaṃ aniccā, bhikkhave, saṅkhārā; evaṃ adhuvā, bhikkhave, saṅkhārā …
pe … alaṃ vimuccituṃ. <span class="brnum">(1)</span></p>
<p><a class="sc" id="4"></a>
<a class="pts1" id="pts4.101"></a>
<a id="p_16A7_464" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
dutiyo sūriyo pātubhavati. Dutiyassa, bhikkhave, sūriyassa pātubhāvā yā kāci
kunnadiyo <span class="var" title="kussubbho (bj) | kussobbhā (s1-3) | kussubbhā (pts1)" id="note180">kusobbhā</span> tā ussussanti visussanti, na bhavanti. Evaṃ aniccā,
bhikkhave, saṅkhārā … pe … alaṃ vimuccituṃ. <span class="brnum">(2)</span></p>
<p><a class="sc" id="5"></a>
<a id="p_16A7_465" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
tatiyo sūriyo pātubhavati. Tatiyassa, bhikkhave, sūriyassa pātubhāvā yā kāci
mahānadiyo, seyyathidaṃ–  gaṅgā, yamunā, aciravatī, sarabhū, mahī, tā
ussussanti visussanti, na bhavanti. Evaṃ aniccā, bhikkhave, saṅkhārā … pe …
alaṃ vimuccituṃ. <span class="brnum">(3)</span></p>
<p><a class="sc" id="6"></a>
<a id="p_16A7_466" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
catuttho sūriyo pātubhavati. Catutthassa, bhikkhave, sūriyassa pātubhāvā ye te
mahāsarā yato imā mahānadiyo pavattanti, seyyathidaṃ–  anotattā, sīhapapātā,
rathakārā, kaṇṇamuṇḍā, kuṇālā, chaddantā, mandākiniyā, tā ussussanti
visussanti, na bhavanti. Evaṃ aniccā, bhikkhave, saṅkhārā … pe … alaṃ
vimuccituṃ. <span class="brnum">(4)</span></p>
<p><a class="sc" id="7"></a>
<a class="pts1" id="pts4.102"></a>
<a id="p_16A7_467" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
pañcamo sūriyo pātubhavati. Pañcamassa, bhikkhave, sūriyassa pātubhāvā
yojanasatikānipi mahāsamudde udakāni ogacchanti, dviyojanasatikānipi
mahāsamudde udakāni ogacchanti, tiyojanasatikānipi, catuyojanasatikānipi,
pañcayojanasatikānipi, chayojanasatikānipi, sattayojanasatikānipi mahāsamudde
udakāni ogacchanti; sattatālampi mahāsamudde udakaṃ saṇṭhāti, chatālampi,
pañcatālampi, catutālampi, titālampi, dvitālampi, tālamattampi mahāsamudde
udakaṃ saṇṭhāti; sattaporisampi mahāsamudde udakaṃ saṇṭhāti, chaporisampi,
pañcaporisampi, catuporisampi, tiporisampi, dviporisampi, <span class="var" title="porisamattampi (s1-3, pts1)" id="note181">porisampi</span>,
aḍḍhaporisampi, kaṭimattampi, jaṇṇukāmattampi, gopphakamattampi mahāsamudde
udakaṃ saṇṭhāti. Seyyathāpi, bhikkhave, saradasamaye thullaphusitake deve
vassante tattha <span class="var" title="gopphakapadesesu (mr)" id="note182">tattha gopadesu</span> udakāni ṭhitāni honti; evamevaṃ kho, bhikkhave,
tattha tattha <span class="var" title="gopadamattāni (bj, s1-3, pts1)" id="note183">gopphakamattāni</span> mahāsamudde udakāni ṭhitāni honti. Pañcamassa,
bhikkhave, sūriyassa pātubhāvā aṅgulipabbamattampi mahāsamudde udakaṃ na hoti.
Evaṃ aniccā, bhikkhave, saṅkhārā … pe … alaṃ vimuccituṃ. <span class="brnum">(5)</span></p>
<p><a class="sc" id="8"></a>
<a id="p_16A7_468" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
chaṭṭho sūriyo pātubhavati. Chaṭṭhassa, bhikkhave, sūriyassa pātubhāvā ayañca
mahāpathavī sineru ca pabbatarājā <span class="var" title="dhūpāyanti sandhūpāyanti sampadhūpāyanti (bj, s1-3, pts1)" id="note184">dhūmāyanti sandhūmāyanti sampadhūmāyanti</span>.
Seyyathāpi, bhikkhave, kumbhakārapāko <span class="var" title="ālimpito (bj, s1-3, pts1)" id="note185">ālepito</span> paṭhamaṃ dhūmeti sandhūmeti
sampadhūmeti; evamevaṃ kho, bhikkhave, chaṭṭhassa sūriyassa pātubhāvā ayañca
mahāpathavī sineru ca pabbatarājā dhūmāyanti sandhūmāyanti sampadhūmāyanti.
Evaṃ aniccā, bhikkhave, saṅkhārā … pe … alaṃ vimuccituṃ. <span class="brnum">(6)</span></p>
<p><a class="sc" id="9"></a>
<a class="pts1" id="pts4.103"></a>
<a id="p_16A7_469" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
sattamo sūriyo pātubhavati. Sattamassa, bhikkhave, sūriyassa pātubhāvā ayañca
mahāpathavī sineru ca pabbatarājā ādippanti pajjalanti ekajālā bhavanti. Imissā
ca, bhikkhave, mahāpathaviyā sinerussa ca pabbatarājassa jhāyamānānaṃ
dayhamānānaṃ acci vātena khittā yāva brahmalokāpi gacchati. Sinerussa,
bhikkhave, pabbatarājassa jhāyamānassa dayhamānassa vinassamānassa mahatā
tejokhandhena abhibhūtassa yojanasatikānipi kūṭāni palujjanti
dviyojanasatikānipi, tiyojanasatikānipi, catuyojanasatikānipi,
pañcayojanasatikānipi kūṭāni palujjanti. Imissā ca, bhikkhave, mahāpathaviyā
sinerussa ca pabbatarājassa jhāyamānānaṃ dayhamānānaṃ neva chārikā paññāyati na
masi. Seyyathāpi, bhikkhave, sappissa vā telassa vā jhāyamānassa dayhamānassa
neva chārikā paññāyati na masi; evamevaṃ kho, bhikkhave, imissā ca
mahāpathaviyā sinerussa ca pabbatarājassa jhāyamānānaṃ dayhamānānaṃ neva
chārikā paññāyati na masi. Evaṃ aniccā, bhikkhave, saṅkhārā; evaṃ adhuvā,
bhikkhave, saṅkhārā; evaṃ anassāsikā, bhikkhave, saṅkhārā. Yāvañcidaṃ,
bhikkhave, alameva sabbasaṅkhāresu nibbindituṃ alaṃ virajjituṃ alaṃ vimuccituṃ.
<span class="brnum">(7)</span></p>
<p><a class="sc" id="10"></a>
<a id="p_16A7_470" class="ms"></a>
Tatra, bhikkhave, ko mantā ko saddhātā: ‘ayañca pathavī sineru ca pabbatarājā
dayhissanti vinassissanti, na bhavissantī’ti aññatra diṭṭhapadehi?</p>
<p><span class="cross" title="^an6.54#1 [54. Dhammikasutta] | ^an7.73#1 [73. Sunettasutta]" id="note186">^</span>
<a class="sc" id="11"></a>
<a class="pts1" id="pts4.104"></a>
<a id="p_16A7_471" class="ms"></a>
Bhūtapubbaṃ, bhikkhave, sunetto nāma satthā ahosi titthakaro kāmesu vītarāgo.
Sunettassa kho pana, bhikkhave, satthuno anekāni sāvakasatāni ahesuṃ. Sunetto,
bhikkhave, satthā sāvakānaṃ brahmalokasahabyatāya dhammaṃ desesi. Ye kho pana,
bhikkhave, sunettassa satthuno brahmalokasahabyatāya dhammaṃ desentassa sabbena
sabbaṃ sāsanaṃ ājāniṃsu te kāyassa bhedā paraṃ maraṇā sugatiṃ brahmalokaṃ
upapajjiṃsu. Ye na sabbena sabbaṃ sāsanaṃ ājāniṃsu te kāyassa bhedā paraṃ
maraṇā appekacce paranimmitavasavattīnaṃ devānaṃ sahabyataṃ upapajjiṃsu,
appekacce nimmānaratīnaṃ devānaṃ sahabyataṃ upapajjiṃsu, appekacce tusitānaṃ
devānaṃ sahabyataṃ upapajjiṃsu, appekacce yāmānaṃ devānaṃ sahabyataṃ
upapajjiṃsu, appekacce tāvatiṃsānaṃ devānaṃ sahabyataṃ upapajjiṃsu, appekacce
cātumahārājikānaṃ devānaṃ sahabyataṃ upapajjiṃsu, appekacce khattiyamahāsālānaṃ
sahabyataṃ upapajjiṃsu, appekacce brāhmaṇamahāsālānaṃ sahabyataṃ upapajjiṃsu,
appekacce gahapatimahāsālānaṃ sahabyataṃ upapajjiṃsu.</p>
<p><a class="sc" id="12"></a>
<a id="p_16A7_472" class="ms"></a>
Atha kho, bhikkhave, sunettassa satthuno etadahosi: ‘na kho metaṃ patirūpaṃ
yohaṃ sāvakānaṃ samasamagatiyo assaṃ abhisamparāyaṃ, yannūnāhaṃ <span class="var" title="uttariṃ mettaṃ (s2, s3, pts1) | uttari maggaṃ (mr)" id="note187">uttari mettaṃ</span>
bhāveyyan’ti.</p>
<p><a class="sc" id="13"></a>
<a class="pts1" id="pts4.105"></a>
<a id="p_16A7_473" class="ms"></a>
Atha kho, bhikkhave, sunetto satthā satta vassāni <span class="var" title="mettacittaṃ (s2, s3, pts1)" id="note188">mettaṃ cittaṃ</span> bhāvesi. Satta
vassāni <span class="var" title="mettacittaṃ (s2, s3, pts1)" id="note189">mettaṃ cittaṃ</span> bhāvetvā satta saṃvaṭṭavivaṭṭakappe nayimaṃ lokaṃ
punarāgamāsi. Saṃvaṭṭamāne sudaṃ, bhikkhave, loke ābhassarūpago hoti.
Vivaṭṭamāne loke suññaṃ brahmavimānaṃ upapajjati. Tatra sudaṃ, bhikkhave,
brahmā hoti mahābrahmā abhibhū anabhibhūto aññadatthudaso vasavattī.
Chattiṃsakkhattuṃ kho pana, bhikkhave, sakko ahosi devānamindo.
Anekasatakkhattuṃ rājā ahosi cakkavattī dhammiko dhammarājā cāturanto vijitāvī
janapadatthāvariyappatto sattaratanasamannāgato. Parosahassaṃ kho panassa puttā
ahesuṃ sūrā vīraṅgarūpā parasenappamaddanā. So imaṃ pathaviṃ sāgarapariyantaṃ
adaṇḍena asatthena dhammena abhivijiya ajjhāvasi. So hi nāma, bhikkhave,
sunetto satthā evaṃ dīghāyuko samāno evaṃ ciraṭṭhitiko aparimutto ahosi:
‘jātiyā jarāya maraṇena sokehi paridevehi dukkhehi domanassehi upāyāsehi,
aparimutto dukkhasmā’ti vadāmi.</p>
<p><a class="sc" id="14"></a>
<a class="pts1" id="pts4.106"></a>
<a id="p_16A7_474" class="ms"></a>
Taṃ kissa hetu? Catunnaṃ dhammānaṃ ananubodhā appaṭivedhā. Katamesaṃ catunnaṃ?
Ariyassa, bhikkhave, sīlassa ananubodhā appaṭivedhā, ariyassa samādhissa
ananubodhā appaṭivedhā, ariyāya paññāya ananubodhā appaṭivedhā, ariyāya
vimuttiyā ananubodhā appaṭivedhā. Tayidaṃ, bhikkhave, ariyaṃ sīlaṃ anubuddhaṃ
paṭividdhaṃ, ariyo samādhi anubodho paṭividdho, ariyā paññā anubodhā
paṭividdhā, ariyā vimutti anubodhā paṭividdhā, ucchinnā bhavataṇhā, khīṇā
bhavanetti, natthi dāni punabbhavo”ti. Idamavoca bhagavā. Idaṃ vatvāna sugato
athāparaṃ etadavoca satthā: </p>
<blockquote class="gatha">
<p><a class="sc" id="15"></a>
<a id="p_16A7_475" class="ms"></a>
“Sīlaṃ samādhi paññā ca,<br>
vimutti ca anuttarā;<br>
Anubuddhā ime dhammā,<br>
gotamena yasassinā.
</p>
<p><a class="sc" id="16"></a>
<a id="p_16A7_476" class="ms"></a>
Iti buddho abhiññāya,<br>
dhammamakkhāsi bhikkhunaṃ;<br>
Dukkhassantakaro satthā,<br>
cakkhumā parinibbuto”ti.
</p>
</blockquote>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Mahāvagga</span>
<span class="hidden">Hirīottappasutta</span>
</div>
</section>
<a class="previous" href="/pi/an7.65">◀ Aṅguttara Nikāya  7.65</a><a class="top" href="#"> ▲ TOP </a><a class="next" href="/pi/an7.67">Aṅguttara Nikāya  7.67 ▶</a>
</div>
</body>
</html>