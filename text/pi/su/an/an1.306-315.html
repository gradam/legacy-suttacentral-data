<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
<div id="menu">
<ul>
<li><a id="menu306" href="#an1.306">306 </a></li>
<li><a id="menu307" href="#an1.307">307 </a></li>
<li><a id="menu308" href="#an1.308">308 </a></li>
<li><a id="menu309" href="#an1.309">309 </a></li>
<li><a id="menu310" href="#an1.310">310 </a></li>
<li><a id="menu311" href="#an1.311">311 </a></li>
<li><a id="menu312" href="#an1.312">312 </a></li>
<li><a id="menu313" href="#an1.313">313 </a></li>
<li><a id="menu314" href="#an1.314">314 </a></li>
<li><a id="menu315" href="#an1.315">315 </a></li>
</ul>
</div>
</div>
<section id="vagga">
<section class="sutta" id="306">
<article>
<hgroup id="an1.306">
<h2>Aṅguttara Nikāya 1</h2>
<h3>25. Dutiyavagga</h3>
<h1>306 </h1>
</hgroup>
<p><a id="p_15A1_386" class="ms"></a>
<a class="msdiv" id="msdiv_298"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena anuppannā vā
akusalā dhammā uppajjanti uppannā vā akusalā dhammā bhiyyobhāvāya vepullāya
saṃvattanti yathayidaṃ, bhikkhave, micchādiṭṭhi. Micchādiṭṭhikassa,
bhikkhave, anuppannā ceva akusalā dhammā uppajjanti uppannā ca akusalā
dhammā bhiyyobhāvāya vepullāya saṃvattantī”ti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Ekadhammapāḷi</div>
</section>
<section class="sutta" id="307">
<article>
<hgroup id="an1.307">
<h1>307 </h1>
</hgroup>
<p><a id="p_15A1_387" class="ms"></a>
<a class="msdiv" id="msdiv_299"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena anuppannā vā
kusalā dhammā uppajjanti uppannā vā kusalā dhammā bhiyyobhāvāya vepullāya
saṃvattanti yathayidaṃ, bhikkhave, sammādiṭṭhi. Sammādiṭṭhikassa, bhikkhave,
anuppannā ceva kusalā dhammā uppajjanti uppannā ca kusalā dhammā
bhiyyobhāvāya vepullāya saṃvattantī”ti.</p>
</article>
</section>
<section class="sutta" id="308">
<article>
<hgroup id="an1.308">
<h1>308 </h1>
</hgroup>
<p><a id="p_15A1_388" class="ms"></a>
<a class="msdiv" id="msdiv_300"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena anuppannā vā
kusalā dhammā nuppajjanti uppannā vā kusalā dhammā parihāyanti yathayidaṃ,
bhikkhave, micchādiṭṭhi. Micchādiṭṭhikassa, bhikkhave, anuppannā ceva kusalā
dhammā nuppajjanti uppannā ca kusalā dhammā parihāyantī”ti.</p>
</article>
</section>
<section class="sutta" id="309">
<article>
<hgroup id="an1.309">
<h1>309 </h1>
</hgroup>
<p><a id="p_15A1_389" class="ms"></a>
<a class="msdiv" id="msdiv_301"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena anuppannā vā
akusalā dhammā nuppajjanti uppannā vā akusalā dhammā parihāyanti yathayidaṃ,
bhikkhave, sammādiṭṭhi. Sammādiṭṭhikassa, bhikkhave, anuppannā ceva akusalā
dhammā nuppajjanti uppannā ca akusalā dhammā parihāyantī”ti.</p>
</article>
</section>
<section class="sutta" id="310">
<article>
<hgroup id="an1.310">
<h1>310 </h1>
</hgroup>
<p><a id="p_15A1_390" class="ms"></a>
<a class="msdiv" id="msdiv_302"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena anuppannā vā
micchādiṭṭhi uppajjati uppannā vā micchādiṭṭhi pavaḍḍhati yathayidaṃ,
bhikkhave, ayonisomanasikāro. Ayoniso, bhikkhave, manasi karoto anuppannā
ceva micchādiṭṭhi uppajjati uppannā ca micchādiṭṭhi pavaḍḍhatī”ti.</p>
</article>
</section>
<section class="sutta" id="311">
<article>
<hgroup id="an1.311">
<h1>311 </h1>
</hgroup>
<p><a id="p_15A1_391" class="ms"></a>
<a class="msdiv" id="msdiv_303"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena anuppannā vā
sammādiṭṭhi uppajjati uppannā vā sammādiṭṭhi pavaḍḍhati yathayidaṃ,
bhikkhave, yonisomanasikāro. Yoniso, bhikkhave, manasi karoto anuppannā ceva
sammādiṭṭhi uppajjati uppannā ca sammādiṭṭhi pavaḍḍhatī”ti.</p>
</article>
</section>
<section class="sutta" id="312">
<article>
<hgroup id="an1.312">
<h1>312 </h1>
</hgroup>
<p><a id="p_15A1_392" class="ms"></a>
<a class="msdiv" id="msdiv_304"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena sattā kāyassa
bhedā paraṃ maraṇā apāyaṃ duggatiṃ vinipātaṃ nirayaṃ uppajjanti yathayidaṃ,
bhikkhave, micchādiṭṭhi. Micchādiṭṭhiyā, bhikkhave, samannāgatā sattā
kāyassa bhedā paraṃ maraṇā apāyaṃ duggatiṃ vinipātaṃ nirayaṃ uppajjantī”ti.</p>
</article>
</section>
<section class="sutta" id="313">
<article>
<hgroup id="an1.313">
<h1>313 </h1>
</hgroup>
<p><a id="p_15A1_393" class="ms"></a>
<a class="msdiv" id="msdiv_305"></a>
<a class="sc" id="1"></a>
“Nāhaṃ, bhikkhave, aññaṃ ekadhammampi samanupassāmi yena sattā kāyassa
bhedā paraṃ maraṇā sugatiṃ saggaṃ lokaṃ uppajjanti yathayidaṃ, bhikkhave,
sammādiṭṭhi. Sammādiṭṭhiyā, bhikkhave, samannāgatā sattā kāyassa bhedā paraṃ
maraṇā sugatiṃ saggaṃ lokaṃ uppajjantī”ti.</p>
</article>
</section>
<section class="sutta" id="314">
<article>
<hgroup id="an1.314">
<h1>314 </h1>
</hgroup>
<p><a id="p_15A1_394" class="ms"></a>
<a class="msdiv" id="msdiv_306"></a>
<a class="sc" id="1"></a>
“Micchādiṭṭhikassa, bhikkhave, purisapuggalassa yañceva kāyakammaṃ
yathādiṭṭhi samattaṃ samādinnaṃ yañca vacīkammaṃ … pe … yañca manokammaṃ
yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye
ca saṅkhārā sabbe te dhammā aniṭṭhāya akantāya amanāpāya ahitāya dukkhāya
saṃvattanti. Taṃ kissa hetu? Diṭṭhi hissa, bhikkhave, pāpikā. Seyyathāpi,
bhikkhave, nimbabījaṃ vā kosātakibījaṃ vā tittakālābubījaṃ vā allāya
pathaviyā nikkhittaṃ yañceva pathavirasaṃ upādiyati yañca āporasaṃ upādiyati
sabbaṃ taṃ tittakattāya kaṭukattāya asātattāya saṃvattati. Taṃ kissa hetu?
Bījañhissa, bhikkhave, pāpakaṃ. Evamevaṃ kho, bhikkhave, micchādiṭṭhikassa
purisapuggalassa yañceva kāyakammaṃ yathādiṭṭhi samattaṃ samādinnaṃ yañca
vacīkammaṃ … pe … yañca manokammaṃ yathādiṭṭhi samattaṃ samādinnaṃ yā ca
cetanā yā ca patthanā yo ca paṇidhi ye ca saṅkhārā sabbe te dhammā aniṭṭhāya
akantāya amanāpāya ahitāya dukkhāya saṃvattanti. Taṃ kissa hetu? Diṭṭhi
hissa, bhikkhave, pāpikā”ti.</p>
</article>
</section>
<section class="sutta" id="315">
<article>
<hgroup id="an1.315">
<h1>315 </h1>
</hgroup>
<p><a id="p_15A1_395" class="ms"></a>
<a class="msdiv" id="msdiv_307"></a>
<a class="sc" id="1"></a>
“Sammādiṭṭhikassa, bhikkhave, purisapuggalassa yañceva kāyakammaṃ
yathādiṭṭhi samattaṃ samādinnaṃ yañca vacīkammaṃ … pe … yañca manokammaṃ
yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye
ca saṅkhārā sabbe te dhammā iṭṭhāya kantāya manāpāya hitāya sukhāya
saṃvattanti. Taṃ kissa hetu? Diṭṭhi hissa, bhikkhave, bhaddikā. Seyyathāpi,
bhikkhave, ucchubījaṃ vā sālibījaṃ vā muddikābījaṃ vā allāya pathaviyā
nikkhittaṃ yañceva pathavirasaṃ upādiyati yañca āporasaṃ upādiyati sabbaṃ
taṃ madhurattāya sātattāya asecanakattāya saṃvattati. Taṃ kissa hetu? Bījaṃ
hissa, bhikkhave, bhaddakaṃ. Evamevaṃ kho, bhikkhave, sammādiṭṭhikassa
purisapuggalassa yañceva kāyakammaṃ yathādiṭṭhi samattaṃ samādinnaṃ yañca
vacīkammaṃ … pe … yañca manokammaṃ yathādiṭṭhi samattaṃ samādinnaṃ yā ca
cetanā yā ca patthanā yo ca paṇidhi ye ca saṅkhārā sabbe te dhammā iṭṭhāya
kantāya manāpāya hitāya sukhāya saṃvattanti. Taṃ kissa hetu? Diṭṭhi hissa,
bhikkhave, bhaddikā”ti.</p>
<p class="endsection">
Vaggo dutiyo.</p>
</article>
</section>
</section>
<a class="previous" href="/an1.296-305/pi/">◀ Aṅguttara Nikāya  1.296–​305</a>
<a class="top" href="#"> ▲ TOP </a>
<a class="next" href="/an1.316-332/pi/">Aṅguttara Nikāya  1.316–​332 ▶</a>
</div>
<div class="hidden">Dutiyavagga</div>
</div>
</body>
</html>
