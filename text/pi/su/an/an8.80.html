<!DOCTYPE html>
<html data-prev="an8.79" data-next="an8.81">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.80">
<article>
<div id="an8.80" class="hgroup">
<p class="division">Aṅguttara Nikāya 8</p>
<p>8. Yamakavagga</p>
<h1>80. Kusī­tāram­bha­vatthu­sutta</h1>
</div>
<p><span class="cross" title="^dn33#264 [Saṅgītisutta/8. Aṭṭhaka], ^dn34#122 [Dasuttarasutta/8. Aṭṭha dhammā]" id="note284">^</span>
<a class="sc" id="1"></a>
<a class="pts1" id="pts4.332"></a>
<a id="p_17A8_787" class="ms"></a>
<a class="msdiv" id="msdiv_80"></a>
“Aṭṭhimāni, bhikkhave, kusītavatthūni. Katamāni aṭṭha? Idha, bhikkhave,
bhikkhunā kammaṃ kattabbaṃ hoti. Tassa evaṃ hoti: ‘kammaṃ kho me kattabbaṃ
bhavissati. Kammaṃ kho pana me karontassa kāyo kilamissati. Handāhaṃ
nipajjāmī’ti. So nipajjati, na vīriyaṃ ārabhati appattassa pattiyā
anadhigatassa adhigamāya asacchikatassa sacchikiriyāya. Idaṃ, bhikkhave,
paṭhamaṃ kusītavatthu. <span class="brnum">(1)</span></p>
<p><a class="sc" id="2"></a>
<a id="p_17A8_788" class="ms"></a>
Puna caparaṃ, bhikkhave, bhikkhunā kammaṃ kataṃ hoti. Tassa evaṃ hoti: ‘ahaṃ
kho kammaṃ akāsiṃ. Kammaṃ kho pana me karontassa kāyo kilanto. Handāhaṃ
nipajjāmī’ti. So nipajjati, na vīriyaṃ ārabhati appattassa pattiyā
anadhigatassa adhigamāya asacchikatassa sacchikiriyāya. Idaṃ, bhikkhave,
dutiyaṃ kusītavatthu. <span class="brnum">(2)</span></p>
<p><a class="sc" id="3"></a>
<a id="p_17A8_789" class="ms"></a>
Puna caparaṃ, bhikkhave, bhikkhunā maggo gantabbo hoti. Tassa evaṃ hoti: ‘maggo
me gantabbo bhavissati. Maggaṃ kho pana me gacchantassa kāyo kilamissati.
Handāhaṃ nipajjāmī’ti. So nipajjati, na vīriyaṃ ārabhati appattassa pattiyā
anadhigatassa adhigamāya asacchikatassa sacchikiriyāya. Idaṃ, bhikkhave,
tatiyaṃ kusītavatthu. <span class="brnum">(3)</span></p>
<p><a class="sc" id="4"></a>
<a id="p_17A8_790" class="ms"></a>
Puna caparaṃ, bhikkhave, bhikkhunā maggo gato hoti. Tassa evaṃ hoti: ‘ahaṃ kho
maggaṃ agamāsiṃ. Maggaṃ kho pana me gacchantassa kāyo kilanto. Handāhaṃ
nipajjāmī’ti. So nipajjati, na vīriyaṃ ārabhati appattassa pattiyā
anadhigatassa adhigamāya asacchikatassa sacchikiriyāya. Idaṃ, bhikkhave,
catutthaṃ kusītavatthu. <span class="brnum">(4)</span></p>
<p><a class="sc" id="5"></a>
<a class="pts1" id="pts4.333"></a>
<a id="p_17A8_791" class="ms"></a>
Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto na labhati
lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti:
‘ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa
vā bhojanassa yāvadatthaṃ pāripūriṃ. Tassa me kāyo kilanto akammañño. Handāhaṃ
nipajjāmī’ti. So nipajjati, na vīriyaṃ ārabhati … pe … idaṃ, bhikkhave,
pañcamaṃ kusītavatthu. <span class="brnum">(5)</span></p>
<p><a class="sc" id="6"></a>
<a id="p_17A8_792" class="ms"></a>
Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto labhati
lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti:
‘ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā
bhojanassa yāvadatthaṃ pāripūriṃ. Tassa me kāyo garuko akammañño māsācitaṃ
maññe. Handāhaṃ nipajjāmī’ti. So nipajjati, na vīriyaṃ ārabhati … pe … idaṃ,
bhikkhave, chaṭṭhaṃ kusītavatthu. <span class="brnum">(6)</span></p>
<p><a class="sc" id="7"></a>
<a id="p_17A8_793" class="ms"></a>
Puna caparaṃ, bhikkhave, bhikkhuno uppanno hoti appamattako ābādho. Tassa evaṃ
hoti: ‘uppanno kho me ayaṃ appamattako ābādho atthi kappo nipajjituṃ. Handāhaṃ
nipajjāmī’ti. So nipajjati, na vīriyaṃ ārabhati … pe … idaṃ, bhikkhave,
sattamaṃ kusītavatthu. <span class="brnum">(7)</span></p>
<p><a class="sc" id="8"></a>
<a id="p_17A8_794" class="ms"></a>
Puna caparaṃ, bhikkhave, bhikkhu gilānā <span class="var" title="^an6.16#1 [16. Nakula­pi­tusutta] sutta­vaṇṇa­nā­ṭīkā" id="note285">vuṭṭhito</span> hoti aciravuṭṭhito gelaññā.
Tassa evaṃ hoti: ‘ahaṃ kho gilānā vuṭṭhito aciravuṭṭhito gelaññā. Tassa me kāyo
dubbalo akammañño. Handāhaṃ nipajjāmī’ti. So nipajjati, na vīriyaṃ ārabhati
appattassa pattiyā anadhigatassa adhigamāya asacchikatassa sacchikiriyāya.
Idaṃ, bhikkhave, aṭṭhamaṃ kusītavatthu. Imāni kho, bhikkhave, aṭṭha
kusītavatthūni. <span class="brnum">(8)</span></p>
<p><span class="cross" title="^dn33#272 [Saṅgītisutta/8. Aṭṭhaka], ^dn34#122 [Dasuttarasutta/8. Aṭṭha dhammā]" id="note286">^</span>
<a class="sc" id="9"></a>
<a class="pts1" id="pts4.334"></a>
<a id="p_17A8_795" class="ms"></a>
Aṭṭhimāni, bhikkhave, āram­bha­vatthūni. Katamāni aṭṭha? Idha, bhikkhave,
bhikkhunā kammaṃ kattabbaṃ hoti. Tassa evaṃ hoti: ‘kammaṃ kho me kattabbaṃ
bhavissati. Kammaṃ kho mayā karontena na sukaraṃ buddhānaṃ sāsanaṃ manasi
kātuṃ. Handāhaṃ paṭikacceva vīriyaṃ ārabhāmi appattassa pattiyā anadhigatassa
adhigamāya asacchikatassa sacchikiriyāyā’ti. So vīriyaṃ ārabhati appattassa
pattiyā anadhigatassa adhigamāya asacchikatassa sacchikiriyāya. Idaṃ,
bhikkhave, paṭhamaṃ ārambhavatthu. <span class="brnum">(1)</span></p>
<p><a class="sc" id="10"></a>
<a id="p_17A8_796" class="ms"></a>
Puna caparaṃ, bhikkhave, bhikkhunā kammaṃ kataṃ hoti. Tassa evaṃ hoti: ‘ahaṃ
kho kammaṃ akāsiṃ. Kammaṃ kho panāhaṃ karonto nāsakkhiṃ buddhānaṃ sāsanaṃ
manasi kātuṃ. Handāhaṃ vīriyaṃ ārabhāmi appattassa pattiyā anadhigatassa
adhigamāya asacchikatassa sacchikiriyāyā’ti. So vīriyaṃ ārabhati. Idaṃ,
bhikkhave, dutiyaṃ ārambhavatthu. <span class="brnum">(2)</span></p>
<p><a class="sc" id="11"></a>
<a id="p_17A8_797" class="ms"></a>
Puna caparaṃ, bhikkhave, bhikkhunā maggo gantabbo hoti. Tassa evaṃ hoti—maggo
kho me gantabbo bhavissati. Maggaṃ kho pana me gacchantena na sukaraṃ buddhānaṃ
sāsanaṃ manasi kātuṃ. Handāhaṃ vīriyaṃ … pe … idaṃ, bhikkhave, tatiyaṃ
ārambhavatthu. <span class="brnum">(3)</span></p>
<p><a class="sc" id="12"></a>
<a id="p_17A8_798" class="ms"></a>
Puna caparaṃ, bhikkhave, bhikkhunā maggo gato hoti. Tassa evaṃ hoti—ahaṃ kho
maggaṃ agamāsiṃ. Maggaṃ kho panāhaṃ gacchanto nāsakkhiṃ buddhānaṃ sāsanaṃ
manasi kātuṃ. Handāhaṃ vīriyaṃ ārabhāmi … pe … idaṃ, bhikkhave, catutthaṃ
ārambhavatthu. <span class="brnum">(4)</span></p>
<p><a class="sc" id="13"></a>
<a class="pts1" id="pts4.335"></a>
<a id="p_17A8_799" class="ms"></a>
Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto na labhati
lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti– 
ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā
bhojanassa yāvadatthaṃ pāripūriṃ. Tassa me kāyo lahuko kammañño. Handāhaṃ
vīriyaṃ ārabhāmi … pe … idaṃ, bhikkhave, pañcamaṃ ārambhavatthu. <span class="brnum">(5)</span></p>
<p><a class="sc" id="14"></a>
<a id="p_17A8_800" class="ms"></a>
Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto labhati
lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti– 
ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā
bhojanassa yāvadatthaṃ pāripūriṃ. Tassa me kāyo balavā kammañño. Handāhaṃ
vīriyaṃ ārabhāmi … pe … idaṃ, bhikkhave, chaṭṭhaṃ ārambhavatthu. <span class="brnum">(6)</span></p>
<p><a class="sc" id="15"></a>
<a id="p_17A8_801" class="ms"></a>
Puna caparaṃ, bhikkhave, bhikkhuno uppanno hoti appamattako ābādho. Tassa evaṃ
hoti—uppanno kho me ayaṃ appamattako ābādho. Ṭhānaṃ kho panetaṃ vijjati yaṃ
me ābādho pavaḍḍheyya. Handāhaṃ paṭikacceva vīriyaṃ ārabhāmi … pe … idaṃ,
bhikkhave, sattamaṃ ārambhavatthu. <span class="brnum">(7)</span></p>
<p><a class="sc" id="16"></a>
<a id="p_17A8_802" class="ms"></a>
Puna caparaṃ, bhikkhave, bhikkhu gilānā vuṭṭhito hoti aciravuṭṭhito gelaññā.
Tassa evaṃ hoti: ‘ahaṃ kho gilānā vuṭṭhito aciravuṭṭhito gelaññā. Ṭhānaṃ kho
panetaṃ vijjati yaṃ me ābādho paccu­dāvat­teyya. Handāhaṃ paṭikacceva vīriyaṃ
ārabhāmi appattassa pattiyā anadhigatassa adhigamāya asacchikatassa
sacchikiriyāyā’ti. So vīriyaṃ ārabhati appattassa pattiyā anadhigatassa
adhigamāya asacchikatassa sacchikiriyāya. Idaṃ, bhikkhave, aṭṭhamaṃ
ārambhavatthu. <span class="brnum">(8)</span></p>
<p><a class="sc" id="17"></a>
<a id="p_17A8_803" class="ms"></a>
Imāni kho, bhikkhave, aṭṭha āram­bha­vatthūnī”ti.</p>
<p class="endsection">Dasamaṃ.</p>
<p class="endsection">Yamakavaggo tatiyo.</p>
<blockquote class="uddanagatha">
<p><a class="sc" id="18"></a>
<a class="pts1" id="pts4.336"></a>
<a id="p_17A8_807" class="ms"></a>
Dve saddhā dve maraṇassatī,<br>
dve sampadā athāpare;<br>
Icchā alaṃ parihānaṃ,<br>
kusī­tāram­bha­vatthū­nīti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Yamakavagga</span>
<span class="hidden">Paṭha­ma­saddhā­sutta</span>
</div>
</section>
<a class="previous" href="/pi/an8.79">◀ Aṅguttara Nikāya  8.79</a><a class="top" href="#"> ▲ TOP </a><a class="next" href="/pi/an8.81">Aṅguttara Nikāya  8.81 ▶</a>
</div>
</body>
</html>