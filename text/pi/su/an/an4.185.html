<!DOCTYPE html>
<html data-prev="an4.184" data-next="an4.186">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.185">
<article>
<div id="an4.185" class="hgroup">
<p class="division">Aṅguttara Nikāya 4</p>
<p>19. Brāhmaṇavagga</p>
<h1><span class="var" id="note446" title="catu­koṭika­suñña­tā­suttaṃ (bj)">185. Brāhma­ṇa­sacca­sutta</span></h1>
</div>
<p><a class="sc" id="1"></a>
<a id="p_15A4_1129" class="ms"></a>
<a class="msdiv" id="msdiv_185"></a>
Ekaṃ samayaṃ bhagavā rājagahe viharati gijjhakūṭe pabbate. Tena kho pana
samayena sambahulā abhiññātā abhiññātā paribbājakā sippinikātīre
parib­bāja­kā­rāme paṭivasanti, seyyathidaṃ annabhāro varadharo sakuludāyī ca
paribbājako aññe ca abhiññātā abhiññātā paribbājakā. Atha kho bhagavā
sāyanhasamayaṃ paṭisallānā vuṭṭhito yena sippinikātīre parib­bāja­kā­rāmo
tenupasaṅkami.</p>
<p><a class="sc" id="2"></a>
<a id="p_15A4_1130" class="ms"></a>
Tena kho pana samayena tesaṃ añña­titthi­yā­naṃ paribbājakānaṃ sannisinnānaṃ
sannipatitānaṃ ayamantarā kathā udapādi: “itipi brāhma­ṇa­saccāni, itipi
brāhma­ṇa­saccānī”ti. Atha kho bhagavā yena te paribbājakā tenupasaṅkami;
upasaṅkamitvā paññatte āsane nisīdi. Nisajja kho bhagavā te paribbājake
etadavoca: </p>
<p><a class="sc" id="3"></a>
<a id="p_15A4_1131" class="ms"></a>
“Kāya nuttha, paribbājakā, etarahi kathāya sannisinnā, kā ca pana vo
antarākathā vippakatā”ti? “Idha, bho gotama, amhākaṃ sannisinnānaṃ
sannipatitānaṃ aya­manta­rākathā udapādi: ‘itipi brāhma­ṇa­saccāni, itipi
brāhma­ṇa­saccānī’”ti.</p>
<p><a class="sc" id="4"></a>
<a id="p_15A4_1132" class="ms"></a>
“Cattārimāni, paribbājakā, brāhma­ṇa­saccāni mayā sayaṃ abhiññā sacchikatvā
paveditāni. Katamāni cattāri? Idha, paribbājakā, brāhmaṇo evamāha: ‘sabbe pāṇā
avajjhā’ti. Iti vadaṃ brāhmaṇo saccaṃ āha, no musā. So tena na samaṇoti
maññati, na brāhmaṇoti maññati, na seyyohamasmīti maññati, na ­sadi­soha­masmīti
maññati, na hīnohamasmīti maññati. Api ca yadeva tattha saccaṃ tadabhiññāya
<span class="var" title="pāṇānaṃyeva anudayāya (s1-3) | tadabhiññāya anudayāya (mr)" id="note447">pāṇānaṃyeva anuddayāya</span> anukampāya paṭipanno hoti.</p>
<p><a class="sc" id="5"></a>
<a class="pts1" id="pts2.177"></a>
<a id="p_15A4_1133" class="ms"></a>
Puna caparaṃ, paribbājakā, brāhmaṇo evamāha: ‘sabbe kāmā aniccā dukkhā
vipari­ṇāma­dhammā’ti. Iti vadaṃ brāhmaṇo saccamāha, no musā. So tena na samaṇoti
maññati, na brāhmaṇoti maññati, na seyyohamasmīti maññati, na ­sadi­soha­masmīti
maññati, na hīnohamasmīti maññati. Api ca yadeva tattha saccaṃ tadabhiññāya
kāmānaṃyeva nibbidāya virāgāya nirodhāya paṭipanno hoti.</p>
<p><a class="sc" id="6"></a>
<a id="p_15A4_1134" class="ms"></a>
Puna caparaṃ, paribbājakā, brāhmaṇo evamāha: ‘sabbe bhavā aniccā … pe …
tadabhiññāya bhavānaṃyeva nibbidāya virāgāya nirodhāya paṭipanno hoti.</p>
<p><a class="sc" id="7"></a>
<a id="p_15A4_1135" class="ms"></a>
Puna caparaṃ, paribbājakā, brāhmaṇo evamāha: ‘nāhaṃ <span class="var" title="kvacana (bj) | kvacini (s1-3) | kvaci (pts1)" id="note448">kvacani</span> kassaci
kiñcanatasmiṃ na ca mama kvacani katthaci kiñcanatatthī’ti. Iti vadaṃ brāhmaṇo
saccaṃ āha, no musā. So tena na samaṇoti maññati, na brāhmaṇoti maññati, na
seyyohamasmīti maññati, na ­sadi­soha­masmīti maññati, na hīnohamasmīti maññati.
Api ca yadeva tattha saccaṃ tadabhiññāya ākiñcaññaṃyeva paṭipadaṃ paṭipanno
hoti. Imāni kho, paribbājakā, cattāri brāhma­ṇa­saccāni mayā sayaṃ abhiññā
sacchikatvā paveditānī”ti.</p>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catut­tha­paṇṇā­saka</span>
<span class="hidden">Brāhmaṇavagga</span>
<span class="hidden">Yodhājīvasutta</span>
</div>
</section>
<a class="previous" href="/pi/an4.184">◀ Aṅguttara Nikāya  4.184</a><a class="top" href="#"> ▲ TOP </a><a class="next" href="/pi/an4.186">Aṅguttara Nikāya  4.186 ▶</a>
</div>
</body>
</html>