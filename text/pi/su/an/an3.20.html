<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.20">
<article>
<div id="an3.20" class="hgroup">
<p class="division">Aṅguttara Nikāya 3</p>
<p>2. Rathakāravagga</p>
<h1>20. Dutiya­pāpa­ṇika­sutta</h1>
</div>
<p><a class="sc" id="1"></a>
<a id="p_15A3_83" class="ms"></a>
<a class="msdiv" id="msdiv_20"></a>
“Tīhi, bhikkhave, aṅgehi samannāgato pāpaṇiko nacirasseva <span class="var" title="mahantattaṃ vepullattaṃ (bj, s1-3) | mahantattaṃ vā vepullattaṃ vā (pts1, mr)" id="note29">mahattaṃ vepullattaṃ</span>
pāpuṇāti bhogesu. Katamehi tīhi? Idha, bhikkhave, pāpaṇiko cakkhumā ca hoti
vidhuro ca ­nissa­ya­sam­panno ca. Kathañca, bhikkhave, pāpaṇiko cakkhumā hoti?
Idha, bhikkhave, pāpaṇiko paṇiyaṃ jānāti: ‘idaṃ paṇiyaṃ evaṃ kītaṃ, evaṃ
<span class="var" title="vikkīyamānaṃ (?)" id="note30">vikkayamānaṃ</span>, ettakaṃ mūlaṃ bhavissati, ettako <span class="var" title="uddayoti (si)" id="note31">udayo’ti</span>. Evaṃ kho, bhikkhave,
pāpaṇiko cakkhumā hoti.</p>
<p><a class="sc" id="2"></a>
<a id="p_15A3_84" class="ms"></a>
Kathañca, bhikkhave, pāpaṇiko vidhuro hoti? Idha, bhikkhave, pāpaṇiko kusalo
hoti paṇiyaṃ ketuñca vikketuñca. Evaṃ kho, bhikkhave, pāpaṇiko vidhuro hoti.</p>
<p><a class="sc" id="3"></a>
<a class="pts1" id="pts1.117"></a>
<a id="p_15A3_85" class="ms"></a>
Kathañca, bhikkhave, pāpaṇiko ­nissa­ya­sam­panno hoti? Idha, bhikkhave, pāpaṇikaṃ
ye te gahapatī vā gahapatiputtā vā aḍḍhā mahaddhanā mahābhogā te evaṃ jānanti:
‘ayaṃ kho bhavaṃ pāpaṇiko cakkhumā vidhuro ca paṭibalo puttadārañca posetuṃ,
amhākañca kālena kālaṃ anuppadātun’ti. Te naṃ bhogehi nipatanti: ‘ito, samma
pāpaṇika, bhoge <span class="var" title="haritvā (bj, s1-3, km)" id="note32">karitvā</span> puttadārañca posehi, amhākañca kālena kālaṃ
anuppadehī’ti. Evaṃ kho, bhikkhave, pāpaṇiko ­nissa­ya­sam­panno hoti. Imehi kho,
bhikkhave, tīhi aṅgehi samannāgato pāpaṇiko nacirasseva mahattaṃ vepullattaṃ
pāpuṇāti bhogesu.</p>
<p><a class="sc" id="4"></a>
<a id="p_15A3_86" class="ms"></a>
Evamevaṃ kho, bhikkhave, tīhi dhammehi samannāgato bhikkhu nacirasseva mahattaṃ
vepullattaṃ pāpuṇāti kusalesu dhammesu. Katamehi tīhi? Idha, bhikkhave, bhikkhu
cakkhumā ca hoti vidhuro ca ­nissa­ya­sam­panno ca. Kathañca, bhikkhave, bhikkhu
cakkhumā hoti? Idha, bhikkhave, bhikkhu ‘idaṃ dukkhan’ti yathābhūtaṃ pajānāti,
‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti
yathābhūtaṃ pajānāti, ‘ayaṃ duk­kha­nirodha­gāminī paṭipadā’ti yathābhūtaṃ
pajānāti. Evaṃ kho, bhikkhave, bhikkhu cakkhumā hoti.</p>
<p><a class="sc" id="5"></a>
<a id="p_15A3_87" class="ms"></a>
Kathañca, bhikkhave, bhikkhu vidhuro hoti? Idha, bhikkhave, bhikkhu
āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ
upasampadāya, thāmavā daḷhaparakkamo anikkhit­ta­dhuro kusalesu dhammesu. Evaṃ
kho, bhikkhave, bhikkhu vidhuro hoti.</p>
<p><a class="sc" id="6"></a>
<a class="pts1" id="pts1.118"></a>
<a id="p_15A3_88" class="ms"></a>
Kathañca, bhikkhave, bhikkhu ­nissa­ya­sam­panno hoti? Idha, bhikkhave, bhikkhu ye
te bhikkhū bahussutā āgatāgamā dhammadharā vinayadharā mātikādharā te kālena
kālaṃ upasaṅkamitvā paripucchati paripañhati: ‘idaṃ, bhante, kathaṃ, imassa ko
attho’ti? Tassa te āyasmanto avivaṭañceva vivaranti, anuttā­nīkatañca
uttānīkaronti, anekavihitesu ca kaṅ­khā­ṭhāni­yesu dhammesu kaṅkhaṃ paṭivinodenti.
Evaṃ kho, bhikkhave, bhikkhu ­nissa­ya­sam­panno hoti. Imehi kho, bhikkhave, tīhi
dhammehi samannāgato bhikkhu nacirasseva mahattaṃ vepullattaṃ pāpuṇāti kusalesu
dhammesū”ti.</p>
<p class="endsection">Dasamaṃ.</p>
<p class="endsection">Rathakāravaggo dutiyo.<br>
Paṭha­ma­bhā­ṇavāro niṭṭhito.
</p>
<blockquote class="uddanagatha">
<p><a class="sc" id="7"></a>
<a id="p_15A3_92" class="ms"></a>
<span class="var" title="ñātako (s1-3, km)" id="note33">Ñāto</span> sāraṇīyo bhikkhu,<br>
cakkavattī sacetano;<br>
Apaṇṇakattā devo ca,<br>
duve pāpaṇikena cāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Rathakāravagga</span>
<span class="hidden">Ñātasutta</span>
</div>
</section>
<a class="previous" href="/pi/an3.19">◀ Aṅguttara Nikāya  3.19</a><a class="top" href="#"> ▲ TOP </a><a class="next" href="/pi/an3.21">Aṅguttara Nikāya  3.21 ▶</a>
</div>
</body>
</html>