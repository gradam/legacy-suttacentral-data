<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="62">
<article>
<div id="an7.62" class="hgroup"><p class="division">Aṅguttara Nikāya 7</p> <p>6. Abyākatavagga</p><h1>62. Mettasutta</h1></div>
<p><a id="p_16A7_401" class="ms"></a><a class="msdiv" id="msdiv_62"></a><a class="sc" id="1"></a>
“Mā, bhikkhave, puññānaṃ bhāyittha. Sukhassetaṃ, bhikkhave, adhivacanaṃ yadidaṃ puññāni. Abhijānāmi kho panāhaṃ, bhikkhave, dīgharattaṃ katānaṃ puññānaṃ dīgharattaṃ iṭṭhaṃ kantaṃ manāpaṃ vipākaṃ paccanubhūtaṃ. Satta vassāni mettacittaṃ bhāvesiṃ. Satta vassāni mettacittaṃ bhāvetvā satta saṃvaṭṭavivaṭṭakappe nayimaṃ lokaṃ punāgamāsiṃ. Saṃvaṭṭamāne sudāhaṃ, bhikkhave, loke ābhassarūpago homi, vivaṭṭamāne loke suññaṃ brahmavimānaṃ upapajjāmi.</p><p><a id="p_16A7_402" class="ms"></a><a class="sc" id="2"></a>
Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo; anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassa mayhaṃ, bhikkhave, imāni satta ratanāni ahesuṃ, seyyathidaṃ–  cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. Parosahassaṃ kho pana me, bhikkhave, puttā ahesuṃ sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasinti.</p><blockquote class="gatha"><p><a id="p_16A7_403" class="ms"></a><a class="sc" id="3"></a>
Passa puññānaṃ vipākaṃ,<br> Kusalānaṃ sukhesino;<br>
Mettaṃ cittaṃ vibhāvetvā,<br>
Satta vassāni bhikkhavo;<br>
Satta­saṃvaṭṭa­vivaṭṭa­kappe,<br>
Nayimaṃ lokaṃ punāgamiṃ.
</p><p><a id="p_16A7_404" class="ms"></a><a class="sc" id="4"></a>
Saṃvaṭṭamāne lokamhi,<br> homi ābhassarūpago;<br>
Vivaṭṭamāne lokasmiṃ,<br>
suññabrahmūpago ahuṃ.
</p><p><a id="p_16A7_405" class="ms"></a><a class="sc" id="5"></a>
Sattakkhattuṃ mahābrahmā,<br> vasavattī tadā ahuṃ;<br>
Chattiṃsakkhattuṃ devindo,<br>
devarajjamakārayiṃ.
</p><p><a id="p_16A7_406" class="ms"></a><a class="sc" id="6"></a>
Cakkavattī ahuṃ rājā,<br> jambumaṇḍassa issaro;<br>
Muddhāvasitto khattiyo,<br>
manussādhipatī ahuṃ.
</p><p><a id="p_16A7_407" class="ms"></a><a class="sc" id="7"></a>
Adaṇḍena asatthena,<br> vijeyya pathaviṃ imaṃ;<br>
Asāhasena kammena,<br>
samena manusāsi taṃ.
</p><p><a id="p_16A7_408" class="ms"></a><a class="sc" id="8"></a>
Dhammena rajjaṃ kāretvā,<br> asmiṃ pathavimaṇḍale;<br>
Mahaddhane mahābhoge,<br>
aḍḍhe ajāyihaṃ kule.
</p><p><a id="p_16A7_409" class="ms"></a><a class="sc" id="9"></a>
Sabbakāmehi sampanne,<br> ratanehi ca sattahi;<br>
Buddhā saṅgāhakā loke,<br>
tehi etaṃ sudesitaṃ.
</p><p><a id="p_16A7_410" class="ms"></a><a class="sc" id="10"></a>
Eso hetu mahantassa,<br> pathabyo me na vipajjati;<br>
Pahūtavittūpakaraṇo,<br>
rājā hoti patāpavā.
</p><p><a id="p_16A7_411" class="ms"></a><a class="sc" id="11"></a>
Iddhimā yasavā hoti,<br> jambumaṇḍassa issaro;<br>
Ko sutvā nappasīdeyya,<br>
api kaṇhābhijātiyo.
</p><p><a id="p_16A7_412" class="ms"></a><a class="sc" id="12"></a>
Tasmā hi attakāmena,<br> mahattamabhikaṅkhatā;<br>
Saddhammo garukātabbo,<br>
saraṃ buddhānasāsanan”ti.
</p>
</blockquote>
<p class="endsection">Navamaṃ.</p></article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Abyākatavagga</div>
<div class="hidden">
Abyākatasutta</div>
</div>
</section>
<a class="previous" href="/pi/an7.61">◀ Aṅguttara Nikāya  7.61</a><a class="top" href="#"> ▲ TOP </a><a class="next" href="/pi/an7.63">Aṅguttara Nikāya  7.63 ▶</a></div>
</body>
</html>