<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an7.62">
<article>
<div id="an7.62" class="hgroup">
<p class="division">Aṅguttara Nikāya 7</p>
<p>6. Abyākatavagga</p>
<h1><span class="var" id="note139" title="māpuññabhāyisuttaṃ (bj)">62. Mettasutta</span></h1>
</div>
<p><a class="sc" id="1"></a>
<a class="pts1" id="pts4.89"></a>
<a id="p_16A7_401" class="ms"></a>
<a class="msdiv" id="msdiv_62"></a>
<span class="cross" title="^it22#1 [Mettasutta] | ^ne6#460 [Sāsanapaṭṭhāna]" id="note140">^</span>
“Mā, bhikkhave, puññānaṃ bhāyittha. Sukhassetaṃ, bhikkhave, adhivacanaṃ <span class="var" title="yadidaṃ puññanti (bj) | yadidaṃ puññānanti (s1-3, pts1, c1)" id="note141">yadidaṃ
puññāni</span>. Abhijānāmi kho panāhaṃ,<q class="open" id="note142" title=" bhikkhave dīgharattaṃ iṭṭhaṃ (syā2, syā3), bhikkhave dīgharattaṃ puññānaṃ iṭṭhaṃ (?)"> bhikkhave, dīgharattaṃ katānaṃ puññānaṃ
dīgharattaṃ iṭṭhaṃ</q> kantaṃ manāpaṃ vipākaṃ paccanubhūtaṃ. Satta vassāni
<span class="var" title="mettaṃ cittaṃ (bj, c1)" id="note144">mettacittaṃ</span> bhāvesiṃ. Satta vassāni <span class="var" title="mettaṃ cittaṃ (bj, c1)" id="note145">mettacittaṃ</span> bhāvetvā satta
saṃvaṭṭavivaṭṭakappe nayimaṃ lokaṃ punāgamāsiṃ. <span class="var" title="saṃvaṭṭamānassudāhaṃ (bj, mr)" id="note146">Saṃvaṭṭamāne sudāhaṃ</span>,
bhikkhave, loke ābhassarūpago homi, vivaṭṭamāne loke suññaṃ brahmavimānaṃ
upapajjāmi.</p>
<p><a class="sc" id="2"></a>
<a id="p_16A7_402" class="ms"></a>
Tatra sudaṃ, bhikkhave, brahmā homi mahābrahmā abhibhū anabhibhūto
aññadatthudaso vasavattī. Chattiṃsakkhattuṃ kho panāhaṃ, bhikkhave, sakko
ahosiṃ devānamindo; anekasatakkhattuṃ rājā ahosiṃ cakkavattī dhammiko
dhammarājā cāturanto vijitāvī janapadatthāvariyappatto sattaratanasamannāgato.
Tassa mayhaṃ, bhikkhave, imāni satta ratanāni ahesuṃ, seyyathidaṃ– 
cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ,
gahapatiratanaṃ, pariṇāyakaratanameva sattamaṃ. Parosahassaṃ kho pana me,
bhikkhave, puttā ahesuṃ sūrā vīraṅgarūpā parasenappamaddanā. So imaṃ pathaviṃ
sāgarapariyantaṃ adaṇḍena asatthena dhammena abhivijiya <span class="var" title="ajjhāvasati (si, mr) | ajjhāvasanti (s1, s2, pts1)" id="note147">ajjhāvasinti</span>.</p>
<blockquote class="gatha">
<p><a class="sc" id="3"></a>
<a class="pts1" id="pts4.90"></a>
<a id="p_16A7_403" class="ms"></a>
Passa puññānaṃ vipākaṃ,<br>
Kusalānaṃ <span class="var" title="sukhesinaṃ (si, s1-3, pts1)" id="note148">sukhesino</span>;<br>
Mettaṃ cittaṃ vibhāvetvā,<br>
Satta vassāni <span class="var" title="bhikkhave (bj, pts1, mr)" id="note149">bhikkhavo</span>;<br>
Sattasaṃvaṭṭavivaṭṭakappe,<br>
Nayimaṃ lokaṃ <span class="var" title="punāgamaṃ (bj, s1, s2, pts1)" id="note150">punāgamiṃ</span>.
</p>
<p><a class="sc" id="4"></a>
<a id="p_16A7_404" class="ms"></a>
Saṃvaṭṭamāne lokamhi,<br>
homi ābhassarūpago;<br>
Vivaṭṭamāne lokasmiṃ,<br>
suññabrahmūpago ahuṃ.
</p>
<p><a class="sc" id="5"></a>
<a id="p_16A7_405" class="ms"></a>
Sattakkhattuṃ mahābrahmā,<br>
vasavattī tadā ahuṃ;<br>
Chattiṃsakkhattuṃ devindo,<br>
devarajjamakārayiṃ.
</p>
<p><a class="sc" id="6"></a>
<a id="p_16A7_406" class="ms"></a>
Cakkavattī ahuṃ rājā,<br>
<span class="var" title="jambudīpassa (bj) | jambūsaṇḍassa (s1-3) | jambusaṇḍassa (pts1)" id="note151">jambumaṇḍassa</span> issaro;<br>
<span class="var" title="muddhābhisitto (s1-3, pts1, mr)" id="note152">Muddhāvasitto</span> khattiyo,<br>
manussādhipatī ahuṃ.
</p>
<p><a class="sc" id="7"></a>
<a id="p_16A7_407" class="ms"></a>
Adaṇḍena asatthena,<br>
vijeyya pathaviṃ imaṃ;<br>
Asāhasena <span class="var" title="dhammena (bj, s1-3, pts1)" id="note153">kammena</span>,<br>
samena manusāsi taṃ.
</p>
<p><a class="sc" id="8"></a>
<a id="p_16A7_408" class="ms"></a>
Dhammena rajjaṃ kāretvā,<br>
asmiṃ pathavimaṇḍale;<br>
Mahaddhane mahābhoge,<br>
aḍḍhe ajāyihaṃ kule.
</p>
<p><a class="sc" id="9"></a>
<a id="p_16A7_409" class="ms"></a>
Sabbakāmehi <span class="var" title="sampanno (bj) | sampuṇṇe (mr)" id="note154">sampanne</span>,<br>
ratanehi ca sattahi;<br>
Buddhā saṅgāhakā loke,<br>
tehi etaṃ sudesitaṃ.
</p>
<p><a class="sc" id="10"></a>
<a id="p_16A7_410" class="ms"></a>
Eso hetu mahantassa,<br>
<span class="var" title="puthavyo yena vuccati (bj, s1-3, pts1)" id="note155">pathabyo me na vipajjati</span>;<br>
Pahūtavittūpakaraṇo,<br>
rājā <span class="var" title="homi (bj, s1-3, pts1)" id="note156">hoti</span> patāpavā.
</p>
<p><a class="sc" id="11"></a>
<a id="p_16A7_411" class="ms"></a>
Iddhimā yasavā <span class="var" title="homi (bj, s1-3, pts1)" id="note157">hoti</span>,<br>
<span class="var" title="jambusaṇḍassa (bj, pts1) | jambūsaṇḍassa (s1-3)" id="note158">jambumaṇḍassa</span> issaro;<br>
Ko sutvā nappasīdeyya,<br>
api kaṇhābhijātiyo.
</p>
<p><a class="sc" id="12"></a>
<a class="pts1" id="pts4.91"></a>
<a id="p_16A7_412" class="ms"></a>
Tasmā hi <span class="var" title="atthakāmena (bj, s1, s2, pts1, mr)" id="note159">attakāmena</span>,<br>
mahattamabhikaṅkhatā;<br>
Saddhammo garukātabbo,<br>
saraṃ buddhānasāsanan”ti.
</p>
</blockquote>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Abyākatavagga</span>
<span class="hidden">Abyākatasutta</span>
</div>
</section>
<a class="previous" href="/pi/an7.61">◀ Aṅguttara Nikāya  7.61</a><a class="top" href="#"> ▲ TOP </a><a class="next" href="/pi/an7.63">Aṅguttara Nikāya  7.63 ▶</a>
</div>
</body>
</html>