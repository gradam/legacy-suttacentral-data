<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.52">
<article>
<div id="an7.52" class="hgroup">
<p class="division">Aṅguttara Nikāya 7</p>
<p>5. Mahāyaññavagga</p>
<h1>52. Dāna­mahap­phala­sutta</h1>
</div>
<p><a class="sc" id="1"></a>
<a id="p_16A7_296" class="ms"></a>
<a class="msdiv" id="msdiv_52"></a>
Ekaṃ samayaṃ bhagavā campāyaṃ viharati gaggarāya pokkharaṇiyā tīre. Atha kho
sambahulā campeyyakā upāsakā yena āyasmā sāriputto tenu­pasaṅka­miṃsu;
upasaṅkamitvā āyasmantaṃ sāriputtaṃ abhivādetvā ekamantaṃ nisīdiṃsu. Ekamantaṃ
nisinnā kho campeyyakā upāsakā āyasmantaṃ sāriputtaṃ etadavocuṃ: “cirassutā no,
<span class="var" title="bhante sāriputta (bj)" id="note93">bhante</span>, bhagavato sammukhā dhammīkathā. Sādhu mayaṃ, bhante, labheyyāma
<span class="var" title="bhagavato santikā dhammiṃ kathaṃ (bj) | bhagavato dhammiṃ kathaṃ (s1-3) | bhagavato sammukhā dhammikathaṃ (pts1)" id="note94">bhagavato sammukhā dhammiṃ kathaṃ</span> savanāyā”ti. “Tenahāvuso, tadahuposathe
āgaccheyyātha, appeva nāma labheyyātha <span class="var" title="bhagavato santike (s1-3)" id="note95">bhagavato sammukhā</span> dhammiṃ kathaṃ
savanāyā”ti. “Evaṃ, bhante”ti kho campeyyakā upāsakā āyasmato sāriputtassa
paṭissutvā uṭṭhāyāsanā āyasmantaṃ sāriputtaṃ abhivādetvā padakkhiṇaṃ katvā
pakkamiṃsu.</p>
<p><a class="sc" id="2"></a>
<a id="p_16A7_297" class="ms"></a>
Atha kho campeyyakā upāsakā tadahuposathe yenāyasmā sāriputto tenu­pasaṅka­miṃsu;
upasaṅkamitvā āyasmantaṃ sāriputtaṃ abhivādetvā ekamantaṃ aṭṭhaṃsu. Atha kho
āyasmā sāriputto tehi campeyyakehi upāsakehi saddhiṃ yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā sāriputto bhagavantaṃ etadavoca: </p>
<p><a class="sc" id="3"></a>
<a class="pts1" id="pts4.60"></a>
<a id="p_16A7_298" class="ms"></a>
“Siyā nu kho, bhante, idhekaccassa tādisaṃyeva dānaṃ dinnaṃ na mahapphalaṃ hoti
na mahānisaṃsaṃ; siyā pana, bhante, idhekaccassa tādisaṃyeva dānaṃ dinnaṃ
mahapphalaṃ hoti mahānisaṃsan”ti? “Siyā, sāriputta, idhekaccassa tādisaṃyeva
dānaṃ dinnaṃ na mahapphalaṃ hoti na mahānisaṃsaṃ; siyā pana, sāriputta,
idhekaccassa tādisaṃyeva dānaṃ dinnaṃ mahapphalaṃ hoti mahānisaṃsan”ti. “Ko nu
kho, bhante, hetu ko paccayo yena midhekaccassa tādisaṃyeva dānaṃ dinnaṃ na
mahapphalaṃ hoti na mahānisaṃsaṃ; ko nu kho, bhante, hetu ko paccayo yena
midhekaccassa tādisaṃyeva dānaṃ dinnaṃ mahapphalaṃ hoti mahānisaṃsan”ti?</p>
<p><a class="sc" id="4"></a>
<a id="p_16A7_299" class="ms"></a>
“Idha, sāriputta, ekacco <span class="var" title="sāpekkho (s1-3)" id="note96">sāpekho</span> dānaṃ deti, <span class="var" title="paṭi­baddha­citto (bj, s2, s3, pts1) | pati­bandha­citto (mr)" id="note97">pati­baddha­citto</span> dānaṃ deti,
sannidhipekho dānaṃ deti, ‘imaṃ pecca pari­bhuñjis­sāmī’ti dānaṃ deti. So taṃ
dānaṃ deti samaṇassa vā brāhmaṇassa vā annaṃ pānaṃ vatthaṃ yānaṃ
mālā­gandha­vi­lepa­naṃ sey­yāvasa­tha­padī­peyyaṃ. Taṃ kiṃ maññasi, sāriputta, dadeyya
idhekacco evarūpaṃ dānan”ti? “Evaṃ, bhante”.</p>
<p><a class="sc" id="5"></a>
<a class="pts1" id="pts4.61"></a>
<a id="p_16A7_300" class="ms"></a>
“Tatra, sāriputta, yvāyaṃ sāpekho dānaṃ deti, pati­baddha­citto dānaṃ deti,
sannidhipekho dānaṃ deti, ‘imaṃ pecca pari­bhuñjis­sāmī’ti dānaṃ deti. So taṃ
dānaṃ datvā kāyassa bhedā paraṃ maraṇā ­cātuma­hārāji­kānaṃ devānaṃ sahabyataṃ
upapajjati. So taṃ kammaṃ khepetvā taṃ iddhiṃ taṃ yasaṃ taṃ ādhipaccaṃ āgāmī
hoti āgantā itthattaṃ. <span class="brnum">(1)</span></p>
<p><a class="sc" id="6"></a>
<a id="p_16A7_301" class="ms"></a>
Idha pana, sāriputta, ekacco na heva kho sāpekho dānaṃ deti, na pati­baddha­citto
dānaṃ deti, na sannidhipekho dānaṃ deti, na ‘imaṃ pecca pari­bhuñjis­sāmī’ti
dānaṃ deti; api ca kho ‘sāhu dānan’ti dānaṃ deti … pe …. <span class="brnum">(2)</span></p>
<p><a class="sc" id="7"></a>
<a id="p_16A7_302" class="ms"></a>
Napi ‘sāhu dānan’ti dānaṃ deti; api ca kho ‘dinnapubbaṃ katapubbaṃ
pitupitāmahehi na arahāmi porāṇaṃ kulavaṃsaṃ hāpetun’ti dānaṃ deti … pe …. <span class="brnum">(3)</span></p>
<p><a class="sc" id="8"></a>
<a id="p_16A7_303" class="ms"></a>
Napi ‘dinnapubbaṃ katapubbaṃ pitupitāmahehi na arahāmi porāṇaṃ kulavaṃsaṃ
hāpetun’ti dānaṃ deti; api ca kho ‘ahaṃ pacāmi, ime na pacanti, nārahāmi
pacanto apacantānaṃ dānaṃ adātun’ti dānaṃ deti … pe …. <span class="brnum">(4)</span></p>
<p><a class="sc" id="9"></a>
<a id="p_16A7_304" class="ms"></a>
Napi ‘ahaṃ pacāmi, ime na pacanti, nārahāmi pacanto apacantānaṃ dānaṃ adātun’ti
dānaṃ deti; api ca kho ‘yathā tesaṃ pubbakānaṃ isīnaṃ tāni mahāyaññāni ahesuṃ,
seyyathidaṃ–  aṭṭhakassa vāmakassa vāmadevassa vessāmittassa yamadaggino
aṅgīrasassa bhāradvājassa vāseṭṭhassa kassapassa bhaguno, evaṃ me ayaṃ
dānasaṃvibhāgo bhavissatī’ti dānaṃ deti … pe …. <span class="brnum">(5)</span></p>
<p><a class="sc" id="10"></a>
<a class="pts1" id="pts4.62"></a>
<a id="p_16A7_305" class="ms"></a>
Napi ‘yathā tesaṃ pubbakānaṃ isīnaṃ tāni mahāyaññāni ahesuṃ, seyyathidaṃ– 
aṭṭhakassa vāmakassa vāmadevassa vessāmittassa yamadaggino aṅgīrasassa
bhāradvājassa vāseṭṭhassa kassapassa bhaguno, evaṃ me ayaṃ dānasaṃvibhāgo
bhavissatī’ti dānaṃ deti; api ca kho ‘imaṃ me dānaṃ dadato cittaṃ pasīdati,
attamanatā somanassaṃ upajāyatī’ti dānaṃ deti … pe …. <span class="brnum">(6)</span></p>
<p><a class="sc" id="11"></a>
<a id="p_16A7_306" class="ms"></a>
Napi ‘imaṃ me dānaṃ dadato cittaṃ pasīdati, attamanatā somanassaṃ upajāyatī’ti
dānaṃ deti; api ca kho cit­tā­laṅkā­ra­citta­parik­khā­raṃ dānaṃ deti. So taṃ dānaṃ
deti samaṇassa vā brāhmaṇassa vā annaṃ pānaṃ vatthaṃ yānaṃ mālā­gandha­vi­lepa­naṃ
sey­yāvasa­tha­padī­peyyaṃ. Taṃ kiṃ maññasi, sāriputta, dadeyya idhekacco evarūpaṃ
dānan”ti? “Evaṃ, bhante”.</p>
<p><a class="sc" id="12"></a>
<a class="pts1" id="pts4.63"></a>
<a id="p_16A7_307" class="ms"></a>
“Tatra, sāriputta, yvāyaṃ <span class="var" title="naheva kho (bj, s1-3, pts1)" id="note98">na heva</span> sāpekho dānaṃ deti; na pati­baddha­citto dānaṃ
deti; na sannidhipekho dānaṃ deti; na ‘imaṃ pecca pari­bhuñjis­sāmī’ti dānaṃ
deti; napi ‘sāhu dānan’ti dānaṃ deti; napi ‘dinnapubbaṃ katapubbaṃ
pitupitāmahehi na arahāmi porāṇaṃ kulavaṃsaṃ hāpetun’ti dānaṃ deti; napi ‘ahaṃ
pacāmi, ime na pacanti, nārahāmi pacanto apacantānaṃ dānaṃ adātun’ti dānaṃ
deti; napi ‘yathā tesaṃ pubbakānaṃ isīnaṃ tāni mahāyaññāni ahesuṃ,
seyyathidaṃ–  aṭṭhakassa vāmakassa vāmadevassa vessāmittassa yamadaggino
aṅgīrasassa bhāradvājassa vāseṭṭhassa kassapassa bhaguno, evaṃ me ayaṃ
dānasaṃvibhāgo bhavissatī’ti dānaṃ deti; napi ‘imaṃ me dānaṃ dadato cittaṃ
pasīdati, attamanatā somanassaṃ upajāyatī’ti dānaṃ deti; api ca kho
cit­tā­laṅkā­ra­citta­parik­khā­raṃ dānaṃ deti. So taṃ dānaṃ datvā kāyassa bhedā
paraṃ maraṇā brahma­kāyikā­naṃ devānaṃ sahabyataṃ upapajjati. So taṃ kammaṃ
khepetvā taṃ iddhiṃ taṃ yasaṃ taṃ ādhipaccaṃ anāgāmī hoti anāgantā itthattaṃ. <span class="brnum">(7)</span></p>
<p><a class="sc" id="13"></a>
<a id="p_16A7_308" class="ms"></a>
Ayaṃ kho, sāriputta, hetu ayaṃ paccayo yena midhekaccassa tādisaṃyeva dānaṃ
dinnaṃ na mahapphalaṃ hoti na mahānisaṃsaṃ. Ayaṃ pana, sāriputta, hetu ayaṃ
paccayo yena midhekaccassa tādisaṃyeva dānaṃ dinnaṃ mahapphalaṃ hoti
mahānisaṃsan”ti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Mahāyaññavagga</span>
<span class="hidden">Satta­viñ­ñā­ṇaṭ­ṭhiti­sutta</span>
</div>
</section>
<a class="previous" href="/pi/an7.51">◀ Aṅguttara Nikāya  7.51</a><a class="top" href="#"> ▲ TOP </a><a class="next" href="/pi/an7.53">Aṅguttara Nikāya  7.53 ▶</a>
</div>
</body>
</html>