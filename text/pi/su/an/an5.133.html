<!DOCTYPE html>
<html data-prev="an5.132" data-next="an5.134">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.133">
<article>
<div class="hgroup">
<p class="division">Aṅguttara Nikāya 5</p>
<p>14. Rājavagga</p>
<h1><span class="var" id="note325" title="dhamma­rāja­suttaṃ (bj)">133. Dhamma­rājā­sutta</span></h1>
</div>
<p><a class="sc" id="1"></a><a id="p_16A5_743" class="ms"></a><a class="msdiv" id="msdiv_133"></a>“<span class="var" title="yopi kho (bj, s1-3, pts1)" id="note326">Yopi so</span>, bhikkhave, rājā cakkavattī dhammiko dhammarājā, sopi na arājakaṃ
cakkaṃ vattetī”ti. Evaṃ vutte aññataro bhikkhu bhagavantaṃ etadavoca: “ko pana,
bhante, rañño cakkavattissa dhammikassa dhammarañño rājā”ti? “Dhammo,
bhikkhū”ti bhagavā avoca.</p>
<p><a class="sc" id="2"></a><a id="p_16A5_744" class="ms"></a>“Idha, bhikkhu, rājā cakkavattī dhammiko dhammarājā dhammaññeva nissāya dhammaṃ
sakkaronto dhammaṃ garuṃ karonto dhammaṃ apacāyamāno dhammaddhajo dhammaketu
dhammā­dhi­pa­teyyo dhammikaṃ ­rak­khā­varaṇa­guttiṃ saṃvidahati antojanasmiṃ.</p>
<p><a class="sc" id="3"></a><a class="pts" id="pts3.150"></a><a id="p_16A5_745" class="ms"></a>Puna caparaṃ, bhikkhu, rājā cakkavattī dhammiko dhammarājā dhammaññeva nissāya
dhammaṃ sakkaronto dhammaṃ garuṃ karonto dhammaṃ apacāyamāno dhammaddhajo
dhammaketu dhammā­dhi­pa­teyyo dhammikaṃ ­rak­khā­varaṇa­guttiṃ saṃvidahati khattiyesu
<span class="var" title="anuyuttesu (bj)" id="note327">anuyantesu</span> … pe … balakāyasmiṃ brāhma­ṇa­gaha­pati­kesu negama­jāna­padesu
samaṇab­rāhma­ṇesu migapakkhīsu. Sa kho so, bhikkhu, rājā cakkavattī dhammiko
dhammarājā dhammaññeva nissāya dhammaṃ sakkaronto dhammaṃ garuṃ karonto dhammaṃ
apacāyamāno dhammaddhajo dhammaketu dhammā­dhi­pa­teyyo dhammikaṃ
­rak­khā­varaṇa­guttiṃ saṃvidahitvā antojanasmiṃ dhammikaṃ ­rak­khā­varaṇa­guttiṃ
saṃvidahitvā khattiyesu anuyantesu balakāyasmiṃ brāhma­ṇa­gaha­pati­kesu
negama­jāna­padesu samaṇab­rāhma­ṇesu migapakkhīsu dhammeneva cakkaṃ pavatteti; taṃ
hoti cakkaṃ <span class="var" title="appativattiyaṃ (bj)" id="note328">appaṭivattiyaṃ</span> kenaci manussabhūtena paccatthikena pāṇinā.</p>
<p><a class="sc" id="4"></a><a id="p_16A5_746" class="ms"></a>Evamevaṃ kho, bhikkhu, tathāgato arahaṃ sammāsambuddho dhammiko dhammarājā
dhammaññeva nissāya dhammaṃ sakkaronto dhammaṃ garuṃ karonto dhammaṃ
apacāyamāno dhammaddhajo dhammaketu dhammā­dhi­pa­teyyo dhammikaṃ
­rak­khā­varaṇa­guttiṃ saṃvidahati bhikkhūsu: ‘evarūpaṃ kāyakammaṃ sevitabbaṃ,
evarūpaṃ kāyakammaṃ na sevitabbaṃ; evarūpaṃ vacīkammaṃ sevitabbaṃ, evarūpaṃ
vacīkammaṃ na sevitabbaṃ; evarūpaṃ manokammaṃ sevitabbaṃ, evarūpaṃ manokammaṃ
na sevitabbaṃ; evarūpo ājīvo sevitabbo, evarūpo ājīvo na sevitabbo; evarūpo
gāmanigamo sevitabbo, evarūpo gāmanigamo na sevitabbo’ti.</p>
<p><a class="sc" id="5"></a><a id="p_16A5_747" class="ms"></a>Puna caparaṃ, bhikkhu, tathāgato arahaṃ sammāsambuddho dhammiko dhammarājā
dhammaññeva nissāya dhammaṃ sakkaronto dhammaṃ garuṃ karonto dhammaṃ
apacāyamāno dhammaddhajo dhammaketu dhammā­dhi­pa­teyyo dhammikaṃ
­rak­khā­varaṇa­guttiṃ saṃvidahati bhikkhunīsu … pe … upāsakesu … pe … upāsikāsu:
‘evarūpaṃ kāyakammaṃ sevitabbaṃ, evarūpaṃ kāyakammaṃ na sevitabbaṃ; evarūpaṃ
vacīkammaṃ sevitabbaṃ, evarūpaṃ vacīkammaṃ na sevitabbaṃ; evarūpaṃ manokammaṃ
sevitabbaṃ, evarūpaṃ manokammaṃ na sevitabbaṃ; evarūpo ājīvo sevitabbo, evarūpo
ājīvo na sevitabbo; evarūpo gāmanigamo sevitabbo, evarūpo gāmanigamo na
sevitabbo’ti.</p>
<p><a class="sc" id="6"></a><a class="pts" id="pts3.151"></a><a id="p_16A5_748" class="ms"></a>Sa kho so, bhikkhu, tathāgato arahaṃ sammāsambuddho dhammiko dhammarājā
dhammaññeva nissāya dhammaṃ sakkaronto dhammaṃ garuṃ karonto dhammaṃ
apacāyamāno dhammaddhajo dhammaketu dhammā­dhi­pa­teyyo dhammikaṃ
­rak­khā­varaṇa­guttiṃ saṃvidahitvā bhikkhūsu, dhammikaṃ ­rak­khā­varaṇa­guttiṃ
saṃvidahitvā bhikkhunīsu, dhammikaṃ ­rak­khā­varaṇa­guttiṃ saṃvidahitvā upāsakesu,
dhammikaṃ ­rak­khā­varaṇa­guttiṃ saṃvidahitvā upāsikāsu dhammeneva anuttaraṃ
dhammacakkaṃ pavatteti; taṃ hoti cakkaṃ appaṭivattiyaṃ samaṇena vā brāhmaṇena
vā devena vā mārena vā brahmunā vā kenaci vā lokasmin”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">Rājavagga</span>
<span class="hidden">Paṭha­ma­cak­kānu­vatta­na­sutta</span>
</aside>
</section>
<a class="previous" href="/pi/an5.132">◀ Aṅguttara Nikāya  5.132</a><a class="top" href="#"> ▲ TOP </a><a class="next" href="/pi/an5.134">Aṅguttara Nikāya  5.134 ▶</a></div>
</body>
</html>