<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.13">
<article>
<div id="an3.13" class="hgroup">
<p class="division">Aṅguttara Nikāya 3</p>
<p>2. Rathakāravagga</p>
<h1>13. Āsaṃsasutta</h1>
</div>
<p>
<a class="sc" id="1"></a>
<a id="p_15A3_47" class="ms"></a>
<a class="msdiv" id="msdiv_13"></a>
“Tayome, bhikkhave, puggalā santo saṃvijjamānā lokasmiṃ. Katame tayo? Nirāso,
āsaṃso, vigatāso. Katamo ca, bhikkhave puggalo nirāso? Idha, bhikkhave, ekacco
puggalo nīce kule paccājāto hoti, caṇḍālakule vā <q class="open" style="background: yellow" id="12" title=" nesādakule vā veṇakule vā (sī , pā1), veṇakule vā nesādakule vā (syā1-3, kaṃ)">venakule vā nesādakule vā</q>
rathakārakule vā pukkusakule vā dalidde appannapānabhojane kasiravuttike,
yattha kasirena ghāsacchādo labbhati. So ca hoti dubbaṇṇo duddasiko okoṭimako
<span class="var" title='[{"eds":["s1","s2","s3","km","pts1","mr"],"var":"bahvābādho "}]'>bavhābādho</span> kāṇo vā kuṇī vā khañjo vā pakkhahato vā, na lābhī annassa pānassa
vatthassa yānassa mālāgandhavilepanassa seyyāvasathapadīpeyyassa. So suṇāti:
‘itthannāmo kira khattiyo khattiyehi khattiyābhisekena abhisitto’ti. Tassa na
evaṃ hoti: ‘kudāssu nāma mampi khattiyā khattiyābhisekena abhisiñcissantī’ti.
Ayaṃ vuccati, bhikkhave, puggalo nirāso.</p>
<p>
<a class="sc" id="2"></a>
<a class="pts" id="pts1.108"></a>
<a id="p_15A3_48" class="ms"></a>
Katamo ca, bhikkhave, puggalo āsaṃso? Idha, bhikkhave, rañño khattiyassa
muddhāvasittassa jeṭṭho putto hoti <span class="var" title='[{"eds":["s1","s2","s3"],"var":"abhisekena "},{"eds":["pts1"],"var":"abhiseko "}]'>ābhiseko</span> anabhisitto <span class="var" title='[{"eds":["bj","s1","s2","s3"],"var":"macalappatto "},{"eds":["pts1"],"var":"m-acalapatto "}]'>acalappatto</span>. So suṇāti:
‘itthannāmo kira khattiyo khattiyehi khattiyābhisekena abhisitto’ti. Tassa evaṃ
hoti: ‘kudāssu nāma mampi khattiyā khattiyābhisekena abhisiñcissantī’ti. Ayaṃ
vuccati, bhikkhave, puggalo āsaṃso.</p>
<p>
<a class="sc" id="3"></a>
<a id="p_15A3_49" class="ms"></a>
Katamo ca, bhikkhave, puggalo vigatāso? Idha, bhikkhave, rājā hoti khattiyo
muddhāvasitto. So suṇāti: ‘itthannāmo kira khattiyo khattiyehi
khattiyābhisekena abhisitto’ti. Tassa na evaṃ hoti: ‘kudāssu nāma mampi
khattiyā khattiyābhisekena abhisiñcissantī’ti. Taṃ kissa hetu? Yā hissa,
bhikkhave, pubbe anabhisittassa abhisekāsā <span class="var" title='[{"eds":["bj","s1","s2","s3","km","pts1"],"var":"sāssa "}]'>sā</span> paṭippassaddhā. Ayaṃ vuccati,
bhikkhave, puggalo vigatāso. Ime kho, bhikkhave, tayo puggalā santo
saṃvijjamānā lokasmiṃ.</p>
<p>
<a class="sc" id="4"></a>
<a id="p_15A3_50" class="ms"></a>
Evamevaṃ kho, bhikkhave, tayo puggalā santo saṃvijjamānā bhikkhūsu. Katame
tayo? Nirāso, āsaṃso, vigatāso. Katamo ca, bhikkhave, puggalo nirāso? Idha,
bhikkhave, ekacco puggalo dussīlo hoti pāpadhammo asuci saṅkassarasamācāro
paṭicchannakammanto assamaṇo samaṇapaṭiñño abrahmacārī brahmacāripaṭiñño
antopūti avassuto kasambujāto. So suṇāti: ‘itthannāmo kira bhikkhu āsavānaṃ
khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā
sacchikatvā upasampajja viharatī’ti. Tassa na evaṃ hoti: ‘kudāssu nāma ahampi
āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharissāmī’ti. Ayaṃ vuccati, bhikkhave,
puggalo nirāso.</p>
<p>
<a class="sc" id="5"></a>
<a class="pts" id="pts1.109"></a>
<a id="p_15A3_51" class="ms"></a>
Katamo ca, bhikkhave, puggalo āsaṃso? Idha, bhikkhave, bhikkhu sīlavā hoti
kalyāṇadhammo. So suṇāti: ‘itthannāmo kira bhikkhu āsavānaṃ khayā anāsavaṃ
cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharatī’ti. Tassa evaṃ hoti: ‘kudāssu nāma ahampi āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharissāmī’ti. Ayaṃ vuccati, bhikkhave, puggalo āsaṃso.</p>
<p>
<a class="sc" id="6"></a>
<a id="p_15A3_52" class="ms"></a>
Katamo ca, bhikkhave, puggalo vigatāso? Idha, bhikkhave, bhikkhu arahaṃ hoti
khīṇāsavo. So suṇāti: ‘itthannāmo kira bhikkhu āsavānaṃ khayā anāsavaṃ
cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharatī’ti. Tassa na evaṃ hoti: ‘kudāssu nāma ahampi āsavānaṃ
khayā … pe … sacchikatvā upasampajja viharissāmī’ti. Taṃ kissa hetu? Yā hissa,
bhikkhave, pubbe avimuttassa vimuttāsā sā paṭippassaddhā. Ayaṃ vuccati,
bhikkhave, puggalo vigatāso. Ime kho, bhikkhave, tayo puggalā santo
saṃvijjamānā bhikkhūsū”ti.</p>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Rathakāravagga</span>
<span class="hidden">Ñātasutta</span>
</div>
</section>
<a class="previous" href="/pi/an3.12">◀ Aṅguttara Nikāya  3.12</a><a class="top" href="#"> ▲ TOP </a><a class="next" href="/pi/an3.14">Aṅguttara Nikāya  3.14 ▶</a>
</div>
</body>
</html>