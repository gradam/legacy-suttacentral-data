<!DOCTYPE html>
<html data-prev="an4.66" data-next="an4.68">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.67">
<article>
<div class="hgroup">
<p class="division">Aṅguttara Nikāya 4</p>
<p>7. Patta­kam­ma­vagga</p>
<h1><span class="var" id="note220" title="ahi (metta) suttaṃ (bj)">67. Ahirājasutta</span></h1>
</div>
<p><a class="sc" id="1"></a>
<a id="p_15A4_489" class="ms"></a>
<a class="msdiv" id="msdiv_67"></a>
Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena
kho pana samayena sāvatthiyaṃ aññataro bhikkhu ahinā daṭṭho kālaṅkato hoti.
Atha kho sambahulā bhikkhū yena bhagavā tenu­pasaṅka­miṃsu; upasaṅkamitvā
bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū
bhagavantaṃ etadavocuṃ: “idha, bhante, sāvatthiyaṃ aññataro bhikkhu ahinā
daṭṭho kālaṅkato”ti.</p>
<p><a class="sc" id="2"></a>
<a id="p_15A4_490" class="ms"></a>
“<span class="var" title="nahanūna (bj, s1, s2, km, pts1) | naha nūna (s3)" id="note221">Na hi nūna</span> so, bhikkhave, bhikkhu cattāri ahirājakulāni mettena cittena phari.
Sace hi so, bhikkhave, bhikkhu cattāri ahirājakulāni mettena cittena phareyya,
na hi so, bhikkhave, bhikkhu ahinā daṭṭho kālaṃ kareyya.</p>
<p><a class="sc" id="3"></a>
<a id="p_15A4_491" class="ms"></a>
Katamāni cattāri? Virūpakkhaṃ ahirājakulaṃ, erāpathaṃ ahirājakulaṃ,
chabyāputtaṃ ahirājakulaṃ, kaṇhāgotamakaṃ ahirājakulaṃ. Na hi nūna so,
bhikkhave, bhikkhu imāni cattāri ahirājakulāni mettena cittena phari. Sace hi
so, bhikkhave, bhikkhu imāni cattāri ahirājakulāni mettena cittena phareyya, na
hi so, bhikkhave, bhikkhu ahinā daṭṭho kālaṃ kareyya.</p>
<p><a class="sc" id="4"></a>
<a id="p_15A4_492" class="ms"></a>
Anujānāmi, bhikkhave, imāni cattāri ahirājakulāni mettena cittena pharituṃ
attaguttiyā attarakkhāya atta­parit­tā­yāti.</p>
<blockquote class="gatha">
<p><span class="cross" title="^pi-tv-kd15#26 [Khuddakavatthu] | ^ja203#1 [Khaṇḍajātaka]-512" id="note222">^</span>
<a class="sc" id="5"></a>
<a id="p_15A4_493" class="ms"></a>
Virūpakkhehi me mettaṃ,<br>
Mettaṃ erāpathehi me;<br>
Chabyāputtehi me mettaṃ,<br>
Mettaṃ kaṇhā­gotama­kehi ca.
</p>
<p><a class="sc" id="6"></a>
<a class="pts1" id="pts2.73"></a>
<a id="p_15A4_494" class="ms"></a>
Apādakehi me mettaṃ,<br>
mettaṃ <span class="var" title="dipādakehi (bj, s1-3, km, pts1)" id="note223">dvipādakehi</span> me;<br>
Catuppadehi me mettaṃ,<br>
mettaṃ bahuppadehi me.
</p>
<p><a class="sc" id="7"></a>
<a id="p_15A4_495" class="ms"></a>
Mā maṃ apādako hiṃsi,<br>
mā maṃ hiṃsi <span class="var" title="dipādako (bj, s1-3, km, pts1)" id="note224">dvipādako</span>;<br>
Mā maṃ catuppado hiṃsi,<br>
mā maṃ hiṃsi bahuppado.
</p>
<p><a class="sc" id="8"></a>
<a id="p_15A4_496" class="ms"></a>
Sabbe sattā sabbe pāṇā,<br>
sabbe bhūtā ca kevalā;<br>
Sabbe bhadrāni passantu,<br>
mā <span class="var" title="kiñci (s1-3, km, mr)" id="note225">kañci</span> pāpamāgamā.
</p>
<p><a class="sc" id="9"></a>
<a id="p_15A4_497" class="ms"></a>
Appamāṇo buddho,<br>
Appamāṇo dhammo;<br>
Appamāṇo saṃgho,<br>
Pamāṇavantāni <span class="var" title="siriṃsapāni (bj, s1-3, km, pts1)" id="note226">sarīsapāni</span>.
</p>
<p><a class="sc" id="10"></a>
<a id="p_15A4_498" class="ms"></a>
Ahivicchikā satapadī,<br>
Uṇṇanābhī sarabū mūsikā;<br>
Katā me <span class="var" title="kataṃ me parittaṃ (?)" id="note227">rakkhā katā me parittā</span>,<br>
Paṭikkamantu bhūtāni;<br>
Sohaṃ namo bhagavato,<br>
Namo sattannaṃ sammā­sambud­dhā­nan”ti.
</p>
</blockquote>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Patta­kam­ma­vagga</span>
<span class="hidden">Patta­kam­masutta</span>
</div>
</section>
<a class="previous" href="/pi/an4.66">◀ Aṅguttara Nikāya  4.66</a><a class="top" href="#"> ▲ TOP </a><a class="next" href="/pi/an4.68">Aṅguttara Nikāya  4.68 ▶</a>
</div>
</body>
</html>