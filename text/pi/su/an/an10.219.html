<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an10.219">
<article>
<div id="an10.219" class="hgroup">
<p class="division">Aṅguttara Nikāya 10</p>
<p>21. Karajakāyavagga</p>
<h1>219. Karajakāyasutta</h1>
</div>
<p>
<a class="sc" id="1"></a>
<a id="p_17A10_1488" class="ms"></a>
<a class="msdiv" id="msdiv_219"></a>
“Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā
byantībhāvaṃ vadāmi, tañca kho diṭṭheva dhamme upapajje vā apare vā pariyāye.
Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ
appaṭisaṃveditvā dukkhassantakiriyaṃ vadāmi.</p>
<p>
<a class="sc" id="2"></a>
<a id="p_17A10_1489" class="ms"></a>
Sa kho so, bhikkhave, ariyasāvako evaṃ vigatābhijjho vigatabyāpādo asammūḷho
sampajāno paṭissato mettāsahagatena cetasā ekaṃ disaṃ pharitvā viharati tathā
dutiyaṃ tathā tatiyaṃ tathā <span class="var" title='[{"note":"?","var":"catutthiṃ "}]'>catutthaṃ</span>. Iti uddhamadho tiriyaṃ sabbadhi
sabbattatāya sabbāvantaṃ lokaṃ mettāsahagatena cetasā vipulena mahaggatena
appamāṇena averena abyāpajjena pharitvā viharati.</p>
<p>
<a class="sc" id="3"></a>
<a class="pts" id="pts5.300"></a>
<a id="p_17A10_1490" class="ms"></a>
So evaṃ pajānāti: ‘pubbe kho me idaṃ cittaṃ parittaṃ ahosi abhāvitaṃ, etarahi
pana me idaṃ cittaṃ appamāṇaṃ subhāvitaṃ. Yaṃ kho pana kiñci pamāṇakataṃ
kammaṃ, na taṃ tatrāvasissati na taṃ tatrāvatiṭṭhatī’ti.</p>
<p>
<a class="sc" id="4"></a>
<a id="p_17A10_1491" class="ms"></a>
Taṃ kiṃ maññatha, bhikkhave, daharatagge ce so <span class="var" title='[{"eds":["s1","s2","s3"],"var":"ce ayaṃ "}]'>ayaṃ</span> kumāro mettaṃ cetovimuttiṃ
bhāveyya, <span class="var" title='[{"note":"?","var":"api nu so "}]'>api nu kho</span> pāpakammaṃ kareyyā”ti? “No hetaṃ, bhante”.</p>
<p>
<a class="sc" id="5"></a>
<a id="p_17A10_1492" class="ms"></a>
“Akarontaṃ kho pana pāpakammaṃ api nu kho dukkhaṃ phuseyyā”ti? “No hetaṃ,
bhante. Akarontañhi, bhante, pāpakammaṃ kuto dukkhaṃ phusissatī”ti.</p>
<p>
<a class="sc" id="6"></a>
<a id="p_17A10_1493" class="ms"></a>
“Bhāvetabbā kho panāyaṃ, bhikkhave, mettācetovimutti itthiyā vā purisena vā.
Itthiyā vā, bhikkhave, purisassa vā nāyaṃ kāyo ādāya gamanīyo. Cittantaro ayaṃ,
bhikkhave, macco. So evaṃ pajānāti: ‘yaṃ kho me idaṃ kiñci pubbe iminā
karajakāyena pāpakammaṃ kataṃ, sabbaṃ taṃ idha vedanīyaṃ; na taṃ anugaṃ
bhavissatī’ti. Evaṃ bhāvitā kho, bhikkhave, mettā cetovimutti anāgāmitāya
saṃvattati, idha paññassa bhikkhuno <span class="var" title='[{"eds":["bj","s1","s2","s3","pts1"],"var":"uttariṃ "}]'>uttari</span> vimuttiṃ appaṭivijjhato.</p>
<p>
<a class="sc" id="7"></a>
<a id="p_17A10_1494" class="ms"></a>
Karuṇāsahagatena cetasā … muditāsahagatena cetasā … upekkhāsahagatena cetasā
ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ. Iti
uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena
cetasā vipulena mahaggatena appamāṇena averena abyāpajjena pharitvā viharati.</p>
<p>
<a class="sc" id="8"></a>
<a class="pts" id="pts5.301"></a>
<a id="p_17A10_1495" class="ms"></a>
So evaṃ pajānāti: ‘pubbe kho me idaṃ cittaṃ parittaṃ ahosi abhāvitaṃ, etarahi
pana me idaṃ cittaṃ appamāṇaṃ subhāvitaṃ. Yaṃ kho pana kiñci pamāṇakataṃ
kammaṃ, na taṃ tatrāvasissati na taṃ tatrāvatiṭṭhatī’ti.</p>
<p>
<a class="sc" id="9"></a>
<a id="p_17A10_1496" class="ms"></a>
Taṃ kiṃ maññatha, bhikkhave, daharatagge ce so ayaṃ kumāro upekkhaṃ
cetovimuttiṃ bhāveyya, api nu kho pāpakammaṃ kareyyā”ti? “No hetaṃ, bhante”.</p>
<p>
<a class="sc" id="10"></a>
<a id="p_17A10_1497" class="ms"></a>
“Akarontaṃ kho pana pāpakammaṃ api nu kho dukkhaṃ phuseyyā”ti? “No hetaṃ,
bhante. Akarontañhi, bhante, pāpakammaṃ kuto dukkhaṃ phusissatī”ti.</p>
<p>
<a class="sc" id="11"></a>
<a id="p_17A10_1498" class="ms"></a>
“Bhāvetabbā kho panāyaṃ, bhikkhave, upekkhā cetovimutti itthiyā vā purisena vā.
Itthiyā vā, bhikkhave, purisassa vā nāyaṃ kāyo ādāya gamanīyo. Cittantaro ayaṃ,
bhikkhave, macco. So evaṃ pajānāti: ‘yaṃ kho me idaṃ kiñci pubbe iminā
karajakāyena pāpakammaṃ kataṃ, sabbaṃ taṃ idha vedanīyaṃ; na taṃ anugaṃ
bhavissatī’ti. Evaṃ bhāvitā kho, bhikkhave, upekkhā cetovimutti anāgāmitāya
saṃvattati, idha paññassa bhikkhuno uttari vimuttiṃ appaṭivijjhato”ti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Pañcamapaṇṇāsaka</span>
<span class="hidden">Karajakāyavagga</span>
<span class="hidden">Paṭhamanirayasaggasutta</span>
</div>
</section>
<a class="previous" href="/pi/an10.218">◀ Aṅguttara Nikāya  10.218</a><a class="top" href="#"> ▲ TOP </a><a class="next" href="/pi/an10.220">Aṅguttara Nikāya  10.220 ▶</a>
</div>
</body>
</html>