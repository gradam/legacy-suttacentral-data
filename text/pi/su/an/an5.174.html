<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="174">
<article>
<div id="an5.174" class="hgroup"><p class="division">Aṅguttara Nikāya 5</p> <p>18. Upāsakavagga</p><h1>174. Verasutta</h1></div>
<p><a id="p_16A5_1007" class="ms"></a><a class="msdiv" id="msdiv_174"></a><a class="sc" id="1"></a>
Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p><p><a id="p_16A5_1008" class="ms"></a><a class="sc" id="2"></a>
“Pañca, gahapati, bhayāni verāni appahāya ‘dussīlo’ iti vuccati, nirayañca upapajjati. Katamāni pañca? Pāṇātipātaṃ, adinnādānaṃ, kāmesumicchācāraṃ, musāvādaṃ, surāme­raya­majja­pamā­daṭṭhānaṃ–  imāni kho, gahapati, pañca bhayāni verāni appahāya ‘dussīlo’ iti vuccati, nirayañca upapajjati.</p><p><a id="p_16A5_1009" class="ms"></a><a class="sc" id="3"></a>
Pañca, gahapati, bhayāni verāni pahāya ‘sīlavā’ iti vuccati, sugatiñca upapajjati. Katamāni pañca? Pāṇātipātaṃ, adinnādānaṃ, kāmesumicchācāraṃ, musāvādaṃ, surāme­raya­majja­pamā­daṭṭhānaṃ–  imāni kho, gahapati, pañca bhayāni verāni pahāya ‘sīlavā’ iti vuccati, sugatiñca upapajjati.</p><p><a id="p_16A5_1010" class="ms"></a><a class="sc" id="4"></a>
Yaṃ, gahapati, pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, pāṇātipātā paṭivirato neva diṭṭhadhammikaṃ bhayaṃ veraṃ pasavati, na samparāyikaṃ bhayaṃ veraṃ pasavati, na cetasikaṃ dukkhaṃ domanassaṃ paṭisaṃvedeti. Pāṇātipātā paṭiviratassa evaṃ taṃ bhayaṃ veraṃ vūpasantaṃ hoti.</p><p><a id="p_16A5_1011" class="ms"></a><a class="sc" id="5"></a>
Yaṃ, gahapati, adinnādāyī … pe ….</p><p><a id="p_16A5_1012" class="ms"></a><a class="sc" id="6"></a>
Yaṃ, gahapati, kāmesumicchācārī … pe ….</p><p><a id="p_16A5_1013" class="ms"></a><a class="sc" id="7"></a>
Yaṃ, gahapati, musāvādī … pe ….</p><p><a id="p_16A5_1014" class="ms"></a><a class="sc" id="8"></a>
Yaṃ, gahapati, surāme­raya­majja­pamā­daṭṭhāyī surāme­raya­majja­pamā­daṭṭhā­napaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, surāme­raya­majja­pamā­daṭṭhānā paṭivirato neva diṭṭhadhammikaṃ bhayaṃ veraṃ pasavati, na samparāyikaṃ bhayaṃ veraṃ pasavati, na cetasikaṃ dukkhaṃ domanassaṃ paṭisaṃvedeti. Surāme­raya­majja­pamā­daṭṭhānā paṭiviratassa evaṃ taṃ bhayaṃ veraṃ vūpasantaṃ hotīti.</p><blockquote class="gatha"><p><a id="p_16A5_1015" class="ms"></a><a class="sc" id="9"></a>
Yo pāṇamatipāteti,<br> musāvādañca bhāsati;<br>
Loke adinnaṃ ādiyati,<br>
paradārañca gacchati;<br>
Surāmerayapānañca,<br>
yo naro anuyuñjati.
</p><p><a id="p_16A5_1016" class="ms"></a><a class="sc" id="10"></a>
Appahāya pañca verāni,<br> dussīlo iti vuccati;<br>
Kāyassa bhedā duppañño,<br>
nirayaṃ sopapajjati.
</p><p><a id="p_16A5_1017" class="ms"></a><a class="sc" id="11"></a>
Yo pāṇaṃ nātipāteti,<br> musāvādaṃ na bhāsati;<br>
Loke adinnaṃ nādiyati,<br>
paradāraṃ na gacchati;<br>
Surāmerayapānañca,<br>
yo naro nānuyuñjati.
</p><p><a id="p_16A5_1018" class="ms"></a><a class="sc" id="12"></a>
Pahāya pañca verāni,<br> sīlavā iti vuccati;<br>
Kāyassa bhedā sappañño,<br>
sugatiṃ sopapajjatī”ti.
</p>
</blockquote>
<p class="endsection">Catutthaṃ.</p></article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Catutthapaṇṇāsaka</div>
<div class="hidden">
Upāsakavagga</div>
<div class="hidden">
Sārajjasutta</div>
</div>
</section>
<a class="previous" href="/pi/an5.173">◀ Aṅguttara Nikāya  5.173</a><a class="top" href="#"> ▲ TOP </a><a class="next" href="/pi/an5.175">Aṅguttara Nikāya  5.175 ▶</a></div>
</body>
</html>