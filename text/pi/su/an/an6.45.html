<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="45">
<article>
<hgroup id="an6.45">
<h2>Aṅguttara Nikāya 6</h2>
<h3>5. Dhammikavagga</h3>
<h1>45. Iṇasutta</h1>
</hgroup>
<p><a id="p_16A6_322" class="ms"></a>
<a class="msdiv" id="msdiv_45"></a>
<a class="sc" id="1"></a>
“Dāliddiyaṃ, bhikkhave, dukkhaṃ lokasmiṃ kāmabhogino”ti? “Evaṃ, bhante”.
<span class="brnum">(1)</span></p>
<p><a id="p_16A6_323" class="ms"></a>
<a class="sc" id="2"></a>
“Yampi, bhikkhave, daliddo assako anāḷhiko iṇaṃ ādiyati, iṇādānampi,
bhikkhave, dukkhaṃ lokasmiṃ kāmabhogino”ti? “Evaṃ, bhante”.
<span class="brnum">(2)</span></p>
<p><a id="p_16A6_324" class="ms"></a>
<a class="sc" id="3"></a>
“Yampi, bhikkhave, daliddo assako anāḷhiko iṇaṃ ādiyitvā vaḍḍhiṃ
paṭissuṇāti, vaḍḍhipi, bhikkhave, dukkhā lokasmiṃ kāmabhogino”ti? “Evaṃ,
bhante”. <span class="brnum">(3)</span></p>
<p><a id="p_16A6_325" class="ms"></a>
<a class="sc" id="4"></a>
“Yampi, bhikkhave, daliddo assako anāḷhiko vaḍḍhiṃ paṭissuṇitvā kālābhataṃ
vaḍḍhiṃ na deti, codentipi naṃ; codanāpi, bhikkhave, dukkhā lokasmiṃ
kāmabhogino”ti? “Evaṃ, bhante”. <span class="brnum">(4)</span></p>
<p><a id="p_16A6_326" class="ms"></a>
<a class="sc" id="5"></a>
“Yampi, bhikkhave, daliddo assako anāḷhiko codiyamāno na deti, anucarantipi
naṃ; anucariyāpi, bhikkhave, dukkhā lokasmiṃ kāmabhogino”ti? “Evaṃ, bhante”.
<span class="brnum">(5)</span></p>
<p><a id="p_16A6_327" class="ms"></a>
<a class="sc" id="6"></a>
“Yampi, bhikkhave, daliddo assako anāḷhiko anucariyamāno na deti,
bandhantipi naṃ; bandhanampi, bhikkhave, dukkhaṃ lokasmiṃ kāmabhogino”ti?
“Evaṃ, bhante”. <span class="brnum">(6)</span></p>
<p><a id="p_16A6_328" class="ms"></a>
<a class="sc" id="7"></a>
“Iti kho, bhikkhave, dāliddiyampi dukkhaṃ lokasmiṃ kāmabhogino, iṇādānampi
dukkhaṃ lokasmiṃ kāmabhogino, vaḍḍhipi dukkhā lokasmiṃ kāmabhogino, codanāpi
dukkhā lokasmiṃ kāmabhogino, anucariyāpi dukkhā lokasmiṃ kāmabhogino,
bandhanampi dukkhaṃ lokasmiṃ kāmabhogino; evamevaṃ kho, bhikkhave, yassa
kassaci saddhā natthi kusalesu dhammesu, hirī natthi kusalesu dhammesu,
ottappaṃ natthi kusalesu dhammesu, vīriyaṃ natthi kusalesu dhammesu, paññā
natthi kusalesu dhammesu–  ayaṃ vuccati, bhikkhave, ariyassa vinaye daliddo
assako anāḷhiko.</p>
<p><a id="p_16A6_329" class="ms"></a>
<a class="sc" id="8"></a>
Sa kho so, bhikkhave, daliddo assako anāḷhiko saddhāya asati kusalesu
dhammesu, hiriyā asati kusalesu dhammesu, ottappe asati kusalesu dhammesu,
vīriye asati kusalesu dhammesu, paññāya asati kusalesu dhammesu, kāyena
duccaritaṃ carati, vācāya duccaritaṃ carati, manasā duccaritaṃ carati.
Idamassa iṇādānasmiṃ vadāmi.</p>
<p><a id="p_16A6_330" class="ms"></a>
<a class="sc" id="9"></a>
So tassa kāyaduccaritassa paṭicchādanahetu pāpikaṃ icchaṃ paṇidahati. ‘Mā
maṃ jaññū’ti icchati, ‘mā maṃ jaññū’ti saṅkappati, ‘mā maṃ jaññū’ti vācaṃ
bhāsati, ‘mā maṃ jaññū’ti kāyena parakkamati. So tassa vacīduccaritassa
paṭicchādanahetu … pe … so tassa manoduccaritassa paṭicchādanahetu … pe …
‘mā maṃ jaññū’ti kāyena parakkamati. Idamassa vaḍḍhiyā vadāmi.</p>
<p><a id="p_16A6_331" class="ms"></a>
<a class="sc" id="10"></a>
Tamenaṃ pesalā sabrahmacārī evamāhaṃsu:  ‘ayañca so āyasmā evaṅkārī
evaṃsamācāro’ti. Idamassa codanāya vadāmi.</p>
<p><a id="p_16A6_332" class="ms"></a>
<a class="sc" id="11"></a>
Tamenaṃ araññagataṃ vā rukkhamūlagataṃ vā suññāgāragataṃ vā
vippaṭisārasahagatā pāpakā akusalavitakkā samudācaranti. Idamassa
anucariyāya vadāmi.</p>
<p><a id="p_16A6_333" class="ms"></a>
<a class="sc" id="12"></a>
Sa kho so, bhikkhave, daliddo assako anāḷhiko kāyena duccaritaṃ caritvā
vācāya duccaritaṃ caritvā manasā duccaritaṃ caritvā kāyassa bhedā paraṃ
maraṇā nirayabandhane vā bajjhati tiracchānayonibandhane vā. Nāhaṃ,
bhikkhave, aññaṃ ekabandhanampi samanupassāmi evaṃdāruṇaṃ evaṅkaṭukaṃ
evaṃantarāyakaraṃ anuttarassa yogakkhemassa adhigamāya, yathayidaṃ,
bhikkhave, nirayabandhanaṃ vā tiracchānayonibandhanaṃ vāti.</p>
<blockquote class="gatha">
<p><a id="p_16A6_334" class="ms"></a>
<a class="sc" id="13"></a>
Dāliddiyaṃ dukkhaṃ loke,<br>
iṇādānañca vuccati;<br>
Daliddo iṇamādāya,<br>
bhuñjamāno vihaññati.</p>
<p><a id="p_16A6_335" class="ms"></a>
<a class="sc" id="14"></a>
Tato anucaranti naṃ,<br>
bandhanampi nigacchati;<br>
Etañhi bandhanaṃ dukkhaṃ, <br>
kāmalābhābhijappinaṃ.</p>
<p><a id="p_16A6_336" class="ms"></a>
<a class="sc" id="15"></a>
Tatheva ariyavinaye,<br>
saddhā yassa na vijjati;<br>
Ahirīko anottappī,<br>
pāpakammavinibbayo.</p>
<p><a id="p_16A6_337" class="ms"></a>
<a class="sc" id="16"></a>
Kāyaduccaritaṃ katvā, <br>
vacīduccaritāni ca;<br>
Manoduccaritaṃ katvā, <br>
<span class="squo">‘</span> mā maṃ jaññū’ti icchati.</p>
<p><a id="p_16A6_338" class="ms"></a>
<a class="sc" id="17"></a>
So saṃsappati kāyena,<br>
vācāya uda cetasā;<br>
Pāpakammaṃ pavaḍḍhento,<br>
tattha tattha punappunaṃ.</p>
<p><a id="p_16A6_339" class="ms"></a>
<a class="sc" id="18"></a>
So pāpakammo dummedho,<br>
jānaṃ dukkaṭamattano;<br>
Daliddo iṇamādāya,<br>
bhuñjamāno vihaññati.</p>
<p><a id="p_16A6_340" class="ms"></a>
<a class="sc" id="19"></a>
Tato anucaranti naṃ,<br>
saṅkappā mānasā dukhā;<br>
Gāme vā yadi vāraññe,<br>
yassa vippaṭisārajā.</p>
<p><a id="p_16A6_341" class="ms"></a>
<a class="sc" id="20"></a>
So pāpakammo dummedho,<br>
jānaṃ dukkaṭamattano;<br>
Yonimaññataraṃ gantvā, <br>
niraye vāpi bajjhati.</p>
<p><a id="p_16A6_342" class="ms"></a>
<a class="sc" id="21"></a>
Etañhi bandhanaṃ dukkhaṃ,<br>
yamhā dhīro pamuccati;<br>
Dhammaladdhehi bhogehi, <br>
dadaṃ cittaṃ pasādayaṃ.</p>
<p><a id="p_16A6_343" class="ms"></a>
<a class="sc" id="22"></a>
Ubhayattha kaṭaggāho,<br>
saddhassa gharamesino;<br>
Diṭṭhadhammahitatthāya,<br>
samparāyasukhāya ca;<br>
Evametaṃ gahaṭṭhānaṃ,<br>
cāgo puññaṃ pavaḍḍhati.</p>
<p><a id="p_16A6_344" class="ms"></a>
<a class="sc" id="23"></a>
Tatheva ariyavinaye,<br>
saddhā yassa patiṭṭhitā;<br>
Hirīmano ca ottappī,<br>
paññavā sīlasaṃvuto.</p>
<p><a id="p_16A6_345" class="ms"></a>
<a class="sc" id="24"></a>
Eso kho ariyavinaye,<br>
<span class="squo"> ‘</span> sukhajīvī’ti vuccati;<br>
Nirāmisaṃ sukhaṃ laddhā,<br>
upekkhaṃ adhitiṭṭhati.</p>
<p><a id="p_16A6_346" class="ms"></a>
<a class="sc" id="25"></a>
Pañca nīvaraṇe hitvā,<br>
niccaṃ āraddhavīriyo;<br>
Jhānāni upasampajja,<br>
ekodi nipako sato.</p>
<p><a id="p_16A6_347" class="ms"></a>
<a class="sc" id="26"></a>
Evaṃ ñatvā yathābhūtaṃ,<br>
sabbasaṃyojanakkhaye;<br>
Sabbaso anupādāya,<br>
sammā cittaṃ vimuccati.</p>
<p><a id="p_16A6_348" class="ms"></a>
<a class="sc" id="27"></a>
Tassa sammā vimuttassa,<br>
ñāṇañce hoti tādino; <br>
<span class="squo">‘</span> Akuppā me vimuttī’ti,<br>
bhavasaṃyojanakkhaye.</p>
<p><a id="p_16A6_349" class="ms"></a>
<a class="sc" id="28"></a>
Etaṃ kho paramaṃ ñāṇaṃ,<br>
etaṃ sukhamanuttaraṃ;<br>
Asokaṃ virajaṃ khemaṃ,<br>
etaṃ ānaṇyamuttaman”ti.</p>
</blockquote>
<p class="endsection">
Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Paṭhamapaṇṇāsaka</div>
<div class="hidden">Dhammikavagga</div>
<div class="hidden">Nāgasutta</div>
</div>
</section>
<a class="previous" href="/an6.44/pi/">◀ Aṅguttara Nikāya  6.44</a>
<a class="top" href="#"> ▲ TOP </a>
<a class="next" href="/an6.46/pi/">Aṅguttara Nikāya  6.46 ▶</a>
</div>
</body>
</html>
