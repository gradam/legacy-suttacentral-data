<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.202">
<article>
<div id="an4.202" class="hgroup">
<p class="division">Aṅguttara Nikāya 4</p>
<p>21. Sappurisavagga</p>
<h1><span class="var" id="note525" title="dutiyasappurisasuttaṃ (bj)">202. Assaddhasutta</span></h1>
</div>
<p><a class="sc" id="1"></a>
<a class="pts1" id="pts2.218"></a>
<a id="p_15A4_1316" class="ms"></a>
<a class="msdiv" id="msdiv_202"></a>
“Asappurisañca vo, bhikkhave, desessāmi, asappurisena asappurisatarañca;
sappurisañca, sappurisena sappurisatarañca. Taṃ suṇātha … pe ….</p>
<p><a class="sc" id="2"></a>
<a id="p_15A4_1317" class="ms"></a>
“Katamo ca, bhikkhave, asappuriso? Idha, bhikkhave, ekacco assaddho hoti,
ahiriko hoti, anottappī hoti, appassuto hoti, kusīto hoti, muṭṭhassati hoti,
duppañño hoti. Ayaṃ vuccati, bhikkhave, asappuriso.</p>
<p><a class="sc" id="3"></a>
<a id="p_15A4_1318" class="ms"></a>
Katamo ca, bhikkhave, asappurisena asappurisataro? Idha, bhikkhave, ekacco
attanā ca assaddho hoti, parañca <span class="var" title="asaddhāya (pts1, mr)" id="note526">assaddhiye</span> samādapeti; attanā ca ahiriko hoti,
parañca ahirikatāya samādapeti; attanā ca anottappī hoti, parañca anottappe
samādapeti; attanā ca appassuto hoti, parañca appassute samādapeti; attanā ca
kusīto hoti, parañca kosajje samādapeti; attanā ca muṭṭhassati hoti, parañca
<span class="var" title="muṭṭhasacce (bj, s1-3, km, pts1)" id="note527">muṭṭhassacce</span> samādapeti; attanā ca duppañño hoti, parañca duppaññatāya
samādapeti. Ayaṃ vuccati, bhikkhave, asappurisena asappurisataro.</p>
<p><a class="sc" id="4"></a>
<a id="p_15A4_1319" class="ms"></a>
Katamo ca, bhikkhave, sappuriso? Idha, bhikkhave, ekacco saddho hoti, hirimā
hoti, ottappī hoti, bahussuto hoti, āraddhavīriyo hoti, satimā hoti, paññavā
hoti. Ayaṃ vuccati, bhikkhave, sappuriso.</p>
<p><a class="sc" id="5"></a>
<a id="p_15A4_1320" class="ms"></a>
Katamo ca, bhikkhave, sappurisena sappurisataro? Idha, bhikkhave, ekacco attanā
ca saddhāsampanno hoti, parañca saddhāsampadāya samādapeti; attanā ca hirimā
hoti, parañca <span class="var" title="hirimante (pts1) | hirisampadāya (mr)" id="note528">hirimatāya</span> samādapeti; attanā ca ottappī hoti, parañca ottappe
samādapeti; attanā ca bahussuto hoti, parañca bāhusacce samādapeti; attanā ca
āraddhavīriyo hoti, parañca vīriyārambhe samādapeti; attanā ca upaṭṭhitassati
hoti, parañca <span class="var" title="satipaṭṭhāne (bj, s1-3, km, pts1)" id="note529">satiupaṭṭhāne</span> samādapeti; attanā ca paññāsampanno hoti, parañca
paññāsampadāya samādapeti. Ayaṃ vuccati, bhikkhave, sappurisena
sappurisataro”ti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Pañcamapaṇṇāsaka</span>
<span class="hidden">Sappurisavagga</span>
<span class="hidden">Sikkhāpadasutta</span>
</div>
</section>
<a class="previous" href="/pi/an4.201">◀ Aṅguttara Nikāya  4.201</a><a class="top" href="#"> ▲ TOP </a><a class="next" href="/pi/an4.203">Aṅguttara Nikāya  4.203 ▶</a>
</div>
</body>
</html>