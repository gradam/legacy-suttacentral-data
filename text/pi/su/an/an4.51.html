<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.51">
<article>
<div id="an4.51" class="hgroup">
<p class="division">Aṅguttara Nikāya 4</p>
<p>6. Puññābhisandavagga</p>
<h1>51. Paṭhamapuññābhisandasutta</h1>
</div>
<p>
<a class="sc" id="1"></a>
<a id="p_15A4_363" class="ms"></a>
<a class="msdiv" id="msdiv_51"></a>
Sāvatthinidānaṃ. “Cattārome, bhikkhave, puññābhisandā kusalābhisandā
sukhassāhārā sovaggikā sukhavipākā saggasaṃvattanikā iṭṭhāya kantāya manāpāya
hitāya sukhāya saṃvattanti. Katame cattāro? Yassa, bhikkhave, bhikkhu cīvaraṃ
paribhuñjamāno appamāṇaṃ cetosamādhiṃ upasampajja viharati, appamāṇo tassa
puññābhisando kusalābhisando sukhassāhāro sovaggiko sukhavipāko
saggasaṃvattaniko iṭṭhāya kantāya manāpāya hitāya sukhāya saṃvattati.</p>
<p>
<a class="sc" id="2"></a>
<a id="p_15A4_364" class="ms"></a>
Yassa, bhikkhave, bhikkhu piṇḍapātaṃ paribhuñjamāno appamāṇaṃ cetosamādhiṃ
upasampajja viharati, appamāṇo tassa puññābhisando kusalābhisando sukhassāhāro
sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya
saṃvattati.</p>
<p>
<a class="sc" id="3"></a>
<a class="pts" id="pts2.55"></a>
<a id="p_15A4_365" class="ms"></a>
Yassa, bhikkhave, bhikkhu senāsanaṃ paribhuñjamāno appamāṇaṃ cetosamādhiṃ
upasampajja viharati, appamāṇo tassa puññābhisando kusalābhisando sukhassāhāro
sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya
saṃvattati.</p>
<p>
<a class="sc" id="4"></a>
<a id="p_15A4_366" class="ms"></a>
Yassa, bhikkhave, bhikkhu gilānappaccayabhesajjaparikkhāraṃ paribhuñjamāno
appamāṇaṃ cetosamādhiṃ upasampajja viharati, appamāṇo tassa puññābhisando
kusalābhisando sukhassāhāro sovaggiko sukhavipāko saggasaṃvattaniko iṭṭhāya
kantāya manāpāya hitāya sukhāya saṃvattati. Ime kho, bhikkhave, cattāro
puññābhisandā kusalābhisandā sukhassāhārā sovaggikā sukhavipākā
saggasaṃvattanikā iṭṭhāya kantāya manāpāya hitāya sukhāya saṃvattanti.</p>
<p>
<a class="sc" id="5"></a>
<a id="p_15A4_367" class="ms"></a>
Imehi ca pana, bhikkhave, catūhi puññābhisandehi kusalābhisandehi
samannāgatassa ariyasāvakassa na sukaraṃ puññassa pamāṇaṃ <span class="var" title='[{"eds":["mr"],"var":"gaṇetuṃ "}]'>gahetuṃ</span>: ‘ettako
puññābhisando kusalābhisando sukhassāhāro sovaggiko sukhavipāko
saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha
kho <span class="var" title='[{"eds":["bj","s1","s2","s3","km","pts1"],"var":"asaṅkheyyo "}]'>asaṅkhyeyyo</span> appameyyo mahāpuññakkhandhotveva <span class="var" title='[{"eds":["bj","s1","s2","s3","km","pts1"],"var":"saṅkhaṃ "}]'>saṅkhyaṃ</span> gacchati.</p>
<p>
<a class="sc" id="6"></a>
<a id="p_15A4_368" class="ms"></a>
Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ:
‘ettakāni udakāḷhakānīti vā, ettakāni udakāḷhakasatānīti vā, ettakāni
udakāḷhakasahassānīti vā, ettakāni udakāḷhakasatasahassānīti vā’, atha kho
asaṅkhyeyyo appameyyo mahāudakakkhandhotveva saṅkhyaṃ gacchati; evamevaṃ kho,
bhikkhave, imehi catūhi puññābhisandehi kusalābhisandehi samannāgatassa
ariyasāvakassa na sukaraṃ puññassa pamāṇaṃ gahetuṃ: ‘ettako puññābhisando
kusalābhisando sukhassāhāro sovaggiko sukhavipāko saggasaṃvattaniko iṭṭhāya
kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo
mahāpuññakkhandhotveva saṅkhyaṃ gacchatīti.</p>
<blockquote class="gatha">
<p>
<a class="sc" id="7"></a>
<a class="pts" id="pts2.56"></a>
<a id="p_15A4_369" class="ms"></a>
Mahodadhiṃ aparimitaṃ mahāsaraṃ,<br>
Bahubheravaṃ <span class="var" title='[{"eds":["bj","s1","s2","s3","km"],"var":"ratanagaṇānamālayaṃ "},{"eds":["pts1"],"var":"ratanagaṇanamālayaṃ "}]'>ratanavarānamālayaṃ</span>;<br>
Najjo yathā <span class="var" title='[{"eds":["s1","s2","s3","km"],"var":"macchagaṇasaṃghasevitā "}]'>naragaṇasaṅghasevitā</span>,<br>
Puthū savantī upayanti sāgaraṃ.
</p>
<p>
<a class="sc" id="8"></a>
<a id="p_15A4_370" class="ms"></a>
Evaṃ naraṃ <span class="var" title='[{"eds":["mr"],"var":"annapānavatthaṃ "}]'>annadapānavatthadaṃ</span>,<br>
Seyyānisajjattharaṇassa dāyakaṃ;<br>
Puññassa dhārā upayanti paṇḍitaṃ,<br>
Najjo yathā vārivahāva sāgaran”ti.
</p>
</blockquote>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Puññābhisandavagga</span>
<span class="hidden">Paṭhamapuññābhisandasutta</span>
</div>
</section>
<a class="previous" href="/pi/an4.50">◀ Aṅguttara Nikāya  4.50</a><a class="top" href="#"> ▲ TOP </a><a class="next" href="/pi/an4.52">Aṅguttara Nikāya  4.52 ▶</a>
</div>
</body>
</html>