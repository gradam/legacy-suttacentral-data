<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an8.12">
<article>
<div id="an8.12" class="hgroup">
<p class="division">Aṅguttara Nikāya 8</p>
<p>2. Mahāvagga</p>
<h1><span class="var" id="note43" title="sīhaso­tāpati­suttaṃ (bj)">12. Sīhasutta</span></h1>
</div>
<p><a class="sc" id="1"></a>
<a id="p_17A8_113" class="ms"></a>
<a class="msdiv" id="msdiv_12"></a>
Ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ<span class="cross" title="^pi-tv-kd6#120 [Bhesaj­jak­khan­dhaka/ Sīha­senā­pati­vatthu]" id="note44">^</span>. Tena kho pana
samayena sambahulā abhiññātā abhiññātā licchavī <span class="var" title="sandhāgāre (mr ^pi-tv-kd6#120 [Bhesaj­jak­khan­dhaka/ Sīha­senā­pati­vatthu])" id="note45">santhāgāre</span> sannisinnā
sannipatitā aneka­pariyā­yena buddhassa vaṇṇaṃ bhāsanti, dhammassa vaṇṇaṃ
bhāsanti, saṃghassa vaṇṇaṃ bhāsanti.</p>
<p><a class="sc" id="2"></a>
<a class="pts1" id="pts4.180"></a>
<a id="p_17A8_114" class="ms"></a>
Tena kho pana samayena sīho senāpati nigaṇṭhasāvako tassaṃ parisāyaṃ nisinno
hoti. Atha kho sīhassa senāpatissa etadahosi: “nissaṃsayaṃ kho so bhagavā
arahaṃ sammāsambuddho bhavissati, tathā hime sambahulā abhiññātā abhiññātā
licchavī santhāgāre sannisinnā sannipatitā aneka­pariyā­yena buddhassa vaṇṇaṃ
bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Yannūnāhaṃ taṃ
bhagavantaṃ dassanāya upasaṅkameyyaṃ arahantaṃ sammā­sambud­dhan”ti. Atha kho
sīho senāpati yena nigaṇṭho <span class="var" title="nātaputto (bj) | nāthaputto (si)" id="note46">nāṭaputto</span> tenupasaṅkami; upasaṅkamitvā nigaṇṭhaṃ
nāṭaputtaṃ etadavoca: “icchāmahaṃ, bhante, samaṇaṃ gotamaṃ dassanāya
upasaṅkamitun”ti.</p>
<p><a class="sc" id="3"></a>
<a id="p_17A8_115" class="ms"></a>
“Kiṃ pana tvaṃ, sīha, kiriyavādo samāno akiriyavādaṃ samaṇaṃ gotamaṃ dassanāya
upasaṅka­mis­sasi? Samaṇo hi, sīha, gotamo akiriyavādo, akiriyāya dhammaṃ deseti,
tena ca sāvake vinetī”ti. Atha kho sīhassa senāpatissa yo ahosi
<span class="var" title="gamikā­bhi­saṅ­khāro (si)" id="note47">gami­yābhi­saṅ­khāro</span> bhagavantaṃ dassanāya, so paṭippassambhi.</p>
<p><a class="sc" id="4"></a>
<a class="pts1" id="pts4.181"></a>
<a id="p_17A8_116" class="ms"></a>
Dutiyampi kho sambahulā abhiññātā abhiññātā licchavī santhāgāre sannisinnā
sannipatitā aneka­pariyā­yena buddhassa … pe … dhammassa … pe … saṅghassa vaṇṇaṃ
bhāsanti. Dutiyampi kho sīhassa senāpatissa etadahosi: “nissaṃsayaṃ kho so
bhagavā arahaṃ sammāsambuddho bhavissati, tathā hime sambahulā abhiññātā
abhiññātā licchavī santhāgāre sannisinnā sannipatitā aneka­pariyā­yena buddhassa
vaṇṇaṃ bhāsanti, dhammassa … pe … saṅghassa vaṇṇaṃ bhāsanti. Yannūnāhaṃ taṃ
bhagavantaṃ dassanāya upasaṅkameyyaṃ arahantaṃ sammā­sambud­dhan”ti. Atha kho
sīho senāpati yena nigaṇṭho nāṭaputto tenupasaṅkami; upasaṅkamitvā nigaṇṭhaṃ
nāṭaputtaṃ etadavoca: “icchāmahaṃ, bhante, samaṇaṃ gotamaṃ dassanāya
upasaṅkamitun”ti.</p>
<p><a class="sc" id="5"></a>
<a id="p_17A8_117" class="ms"></a>
“Kiṃ pana tvaṃ, sīha, kiriyavādo samāno akiriyavādaṃ samaṇaṃ gotamaṃ dassanāya
upasaṅka­mis­sasi? Samaṇo hi, sīha, gotamo akiriyavādo akiriyāya dhammaṃ deseti,
tena ca sāvake vinetī”ti. Dutiyampi kho sīhassa senāpatissa yo ahosi
gami­yābhi­saṅ­khāro bhagavantaṃ dassanāya, so paṭippassambhi.</p>
<p><a class="sc" id="6"></a>
<a id="p_17A8_118" class="ms"></a>
Tatiyampi kho sambahulā abhiññātā abhiññātā licchavī santhāgāre sannisinnā
sannipatitā aneka­pariyā­yena buddhassa … pe … dhammassa … pe … saṃghassa vaṇṇaṃ
bhāsanti. Tatiyampi kho sīhassa senāpatissa etadahosi: “nissaṃsayaṃ kho so
bhagavā arahaṃ sammāsambuddho bhavissati, tathā hime sambahulā abhiññātā
abhiññātā licchavī santhāgāre sannisinnā sannipatitā aneka­pariyā­yena buddhassa
vaṇṇaṃ bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Kiṃ hime
karissanti nigaṇṭhā apalokitā vā anapalokitā vā? Yannūnāhaṃ anapaloketvāva
<span class="var" title="nigaṇṭhaṃ (s1-3, mr)" id="note48">nigaṇṭhe</span> taṃ bhagavantaṃ dassanāya upasaṅkameyyaṃ arahantaṃ sammā­sambud­dhan”ti.</p>
<p><a class="sc" id="7"></a>
<a id="p_17A8_119" class="ms"></a>
Atha kho sīho senāpati pañcamattehi rathasatehi divādivassa vesāliyā niyyāsi
bhagavantaṃ dassanāya. Yāvatikā yānassa bhūmi, yānena gantvā yānā paccorohitvā
pattikova agamāsi. Atha kho sīho senāpati yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho
sīho senāpati bhagavantaṃ etadavoca: </p>
<p><a class="sc" id="8"></a>
<a class="pts1" id="pts4.182"></a>
<a id="p_17A8_120" class="ms"></a>
“Sutaṃ metaṃ, bhante: ‘akiriyavādo samaṇo gotamo, akiriyāya dhammaṃ deseti,
tena ca sāvake vinetī’ti. Ye te, bhante, evamāhaṃsu: ‘akiriyavādo samaṇo
gotamo, akiriyāya dhammaṃ deseti, tena ca sāvake vinetī’ti, kacci te, bhante,
bhagavato vuttavādino na ca bhagavantaṃ abhūtena abbhācikkhanti dhammassa
cānudhammaṃ byākaronti na ca koci sahadhammiko <span class="var" title="vādānupāto (si, s1-3, pts1)" id="note49">vādānuvādo</span> gārayhaṃ ṭhānaṃ
āgacchati? Anab­bhak­khā­tukāmā hi mayaṃ, bhante, bhagavantan”ti.</p>
<p><a class="sc" id="9"></a>
<a id="p_17A8_121" class="ms"></a>
“Atthi, sīha, pariyāyo, yena maṃ pariyāyena sammā vadamāno vadeyya:
‘akiriyavādo samaṇo gotamo, akiriyāya dhammaṃ deseti, tena ca sāvake vinetī’ti.
<span class="brnum">(1)</span></p>
<p><a class="sc" id="10"></a>
<a id="p_17A8_122" class="ms"></a>
Atthi, sīha, pariyāyo, yena maṃ pariyāyena sammā vadamāno vadeyya: ‘kiriyavādo
samaṇo gotamo, kiriyāya dhammaṃ deseti, tena ca sāvake vinetī’ti. <span class="brnum">(2)</span></p>
<p><a class="sc" id="11"></a>
<a id="p_17A8_123" class="ms"></a>
Atthi, sīha, pariyāyo, yena maṃ pariyāyena sammā vadamāno vadeyya: ‘ucchedavādo
samaṇo gotamo, ucchedāya dhammaṃ deseti, tena ca sāvake vinetī’ti. <span class="brnum">(3)</span></p>
<p><a class="sc" id="12"></a>
<a id="p_17A8_124" class="ms"></a>
Atthi, sīha, pariyāyo, yena maṃ pariyāyena sammā vadamāno vadeyya: ‘jegucchī
samaṇo gotamo, jegucchitāya dhammaṃ deseti, tena ca sāvake vinetī’ti. <span class="brnum">(4)</span></p>
<p><a class="sc" id="13"></a>
<a id="p_17A8_125" class="ms"></a>
Atthi, sīha, pariyāyo, yena maṃ pariyāyena sammā vadamāno vadeyya: ‘venayiko
samaṇo gotamo, vinayāya dhammaṃ deseti, tena ca sāvake vinetī’ti. <span class="brnum">(5)</span></p>
<p><a class="sc" id="14"></a>
<a id="p_17A8_126" class="ms"></a>
Atthi, sīha, pariyāyo, yena maṃ pariyāyena sammā vadamāno vadeyya: ‘tapassī
samaṇo gotamo, tapassitāya dhammaṃ deseti, tena ca sāvake vinetī’ti. <span class="brnum">(6)</span></p>
<p><a class="sc" id="15"></a>
<a id="p_17A8_127" class="ms"></a>
Atthi, sīha, pariyāyo, yena maṃ pariyāyena sammā vadamāno vadeyya: ‘apagabbho
samaṇo gotamo, apagabbhatāya dhammaṃ deseti, tena ca sāvake vinetī’ti. <span class="brnum">(7)</span></p>
<p><a class="sc" id="16"></a>
<a id="p_17A8_128" class="ms"></a>
Atthi, sīha, pariyāyo, yena maṃ pariyāyena sammā vadamāno vadeyya: ‘assāsako
samaṇo gotamo, assāsāya dhammaṃ deseti, tena ca sāvake vinetī’ti. <span class="brnum">(8)</span></p>
<p><a class="sc" id="17"></a>
<a class="pts1" id="pts4.183"></a>
<a id="p_17A8_129" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya:
‘akiriyavādo samaṇo gotamo, akiriyāya dhammaṃ deseti, tena ca sāvake vinetī’ti?
Ahañhi, sīha, akiriyaṃ vadāmi kāya­ducca­ritassa vacī­ducca­ritassa
mano­ducca­ritassa; anekavihitānaṃ pāpakānaṃ akusalānaṃ dhammānaṃ akiriyaṃ
vadāmi. Ayaṃ kho, sīha, pariyāyo, yena maṃ pariyāyena sammā vadamāno vadeyya:
‘akiriyavādo samaṇo gotamo, akiriyāya dhammaṃ deseti, tena ca sāvake vinetī’ti.
<span class="brnum">(1)</span></p>
<p><a class="sc" id="18"></a>
<a id="p_17A8_130" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya:
‘kiriyavādo samaṇo gotamo, kiriyāya dhammaṃ deseti, tena ca sāvake vinetī’ti?
Ahañhi, sīha, kiriyaṃ vadāmi kāya­su­cari­tassa vacī­su­cari­tassa mano­su­cari­tassa;
anekavihitānaṃ kusalānaṃ dhammānaṃ kiriyaṃ vadāmi. Ayaṃ kho, sīha, pariyāyo,
yena maṃ pariyāyena sammā vadamāno vadeyya: ‘kiriyavādo samaṇo gotamo, kiriyāya
dhammaṃ deseti, tena ca sāvake vinetī’ti. <span class="brnum">(2)</span></p>
<p><a class="sc" id="19"></a>
<a id="p_17A8_131" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya:
‘ucchedavādo samaṇo gotamo, ucchedāya dhammaṃ deseti, tena ca sāvake vinetī’ti?
Ahañhi, sīha, ucchedaṃ vadāmi rāgassa dosassa mohassa; anekavihitānaṃ pāpakānaṃ
akusalānaṃ dhammānaṃ ucchedaṃ vadāmi. Ayaṃ kho, sīha, pariyāyo, yena maṃ
pariyāyena sammā vadamāno vadeyya: ‘ucchedavādo samaṇo gotamo, ucchedāya
dhammaṃ deseti, tena ca sāvake vinetī’ti. <span class="brnum">(3)</span></p>
<p><a class="sc" id="20"></a>
<a id="p_17A8_132" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya:
‘jegucchī samaṇo gotamo, jegucchitāya dhammaṃ deseti, tena ca sāvake vinetī’ti?
Ahañhi, sīha, jigucchāmi kāya­ducca­ritena vacī­ducca­ritena mano­ducca­ritena;
jigucchāmi anekavihitānaṃ pāpakānaṃ akusalānaṃ dhammānaṃ samāpattiyā. Ayaṃ kho,
sīha, pariyāyo, yena maṃ pariyāyena sammā vadamāno vadeyya: ‘jegucchī samaṇo
gotamo, jegucchitāya dhammaṃ deseti, tena ca sāvake vinetī’ti. <span class="brnum">(4)</span></p>
<p><a class="sc" id="21"></a>
<a class="pts1" id="pts4.184"></a>
<a id="p_17A8_133" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya:
‘venayiko samaṇo gotamo, vinayāya dhammaṃ deseti, tena ca sāvake vinetī’ti?
Ahañhi, sīha, vinayāya dhammaṃ desemi rāgassa dosassa mohassa; anekavihitānaṃ
pāpakānaṃ akusalānaṃ dhammānaṃ vinayāya dhammaṃ desemi. Ayaṃ kho, sīha,
pariyāyo, yena maṃ pariyāyena sammā vadamāno vadeyya: ‘venayiko samaṇo gotamo,
vinayāya dhammaṃ deseti, tena ca sāvake vinetī’ti. <span class="brnum">(5)</span></p>
<p><a class="sc" id="22"></a>
<a id="p_17A8_134" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya: ‘tapassī
samaṇo gotamo, tapassitāya dhammaṃ deseti, tena ca sāvake vinetī’ti?
Tapanīyāhaṃ, sīha, pāpake akusale dhamme vadāmi kāyaduccaritaṃ vacīduccaritaṃ
manoduccaritaṃ. Yassa kho, sīha, tapanīyā pāpakā akusalā dhammā pahīnā
ucchinnamūlā tālāvatthukatā anabhāvaṅkatā āyatiṃ anuppādadhammā, tamahaṃ
‘tapassī’ti vadāmi. Tathāgatassa kho, sīha, tapanīyā pāpakā akusalā dhammā
pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. Ayaṃ
kho, sīha, pariyāyo, yena maṃ pariyāyena sammā vadamāno vadeyya: ‘tapassī
samaṇo gotamo, tapassitāya dhammaṃ deseti, tena ca sāvake vinetī’ti. <span class="brnum">(6)</span></p>
<p><a class="sc" id="23"></a>
<a id="p_17A8_135" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya:
‘apagabbho samaṇo gotamo, apagabbhatāya dhammaṃ deseti, tena ca sāvake
vinetī’ti? Yassa kho, sīha, āyatiṃ gabbhaseyyā punabbha­vā­bhi­nib­batti pahīnā
ucchinnamūlā tālāvatthukatā anabhāvaṅkatā āyatiṃ anuppādadhammā, tamahaṃ
‘apagabbho’ti vadāmi. Tathāgatassa kho, sīha, āyatiṃ gabbhaseyyā
punabbha­vā­bhi­nib­batti pahīnā ucchinnamūlā tālāvatthukatā anabhāvaṅkatā āyatiṃ
anuppādadhammā. Ayaṃ kho, sīha, pariyāyo, yena maṃ pariyāyena sammā vadamāno
vadeyya: ‘apagabbho samaṇo gotamo, apagabbhatāya dhammaṃ deseti, tena ca sāvake
vinetī’ti. <span class="brnum">(7)</span></p>
<p><a class="sc" id="24"></a>
<a class="pts1" id="pts4.185"></a>
<a id="p_17A8_136" class="ms"></a>
Katamo ca, sīha, pariyāyo, yena maṃ pariyāyena sammā vadamāno vadeyya:
‘assāsako samaṇo gotamo, assāsāya dhammaṃ deseti, tena ca sāvake vinetī’ti?
Ahañhi, sīha, assāsako paramena assāsena, assāsāya dhammaṃ desemi, tena ca
sāvake vinemi. Ayaṃ kho, sīha, pariyāyo, yena maṃ pariyāyena sammā vadamāno
vadeyya: ‘assāsako samaṇo gotamo, assāsāya dhammaṃ deseti, tena ca sāvake
vinetī’”ti. <span class="brnum">(8)</span></p>
<p><a class="sc" id="25"></a>
<a id="p_17A8_137" class="ms"></a>
Evaṃ vutte, sīho senāpati bhagavantaṃ etadavoca: “abhikkantaṃ, bhante,
abhikkantaṃ, bhante … pe … upāsakaṃ maṃ, bhante, bhagavā dhāretu ajjatagge
pāṇupetaṃ saraṇaṃ gatan”ti.</p>
<p><a class="sc" id="26"></a>
<a id="p_17A8_138" class="ms"></a>
“Anuviccakāraṃ kho, sīha, karohi. Anuviccakāro tumhādisānaṃ ñātamanussānaṃ
sādhu hotī”ti. “Imināpāhaṃ, bhante, bhagavato bhiyyoso mattāya attamano
abhiraddho, yaṃ maṃ bhagavā evamāha: ‘anuviccakāraṃ kho, sīha, karohi.
Anuviccakāro tumhādisānaṃ ñātamanussānaṃ sādhu hotī’ti. Mañhi, bhante,
aññatitthiyā sāvakaṃ labhitvā kevalakappaṃ vesāliṃ paṭākaṃ parihareyyuṃ: ‘sīho
amhākaṃ senāpati sāvakattaṃ upagato’ti. Atha ca pana bhagavā evamāha:
‘anuviccakāraṃ, sīha, karohi. Anuviccakāro tumhādisānaṃ ñātamanussānaṃ sādhu
hotī’ti. Esāhaṃ, bhante, dutiyampi bhagavantaṃ saraṇaṃ gacchāmi dhammañca
­bhik­khu­saṅghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ
gatan”ti.</p>
<p><a class="sc" id="27"></a>
<a class="pts1" id="pts4.186"></a>
<a id="p_17A8_139" class="ms"></a>
“Dīgharattaṃ kho te, sīha, nigaṇṭhānaṃ opānabhūtaṃ kulaṃ, yena nesaṃ upagatānaṃ
piṇḍakaṃ dātabbaṃ maññeyyāsī”ti. “Imināpāhaṃ, bhante, bhagavato bhiyyoso
mattāya attamano abhiraddho, yaṃ maṃ bhagavā evamāha: ‘dīgharattaṃ kho te,
sīha, nigaṇṭhānaṃ opānabhūtaṃ kulaṃ, yena nesaṃ upagatānaṃ piṇḍakaṃ dātabbaṃ
maññeyyāsī’ti. Sutaṃ metaṃ, bhante: ‘samaṇo gotamo evamāha–  mayhameva dānaṃ
dātabbaṃ, mayhameva sāvakānaṃ dātabbaṃ; mayhameva dinnaṃ mahapphalaṃ, na
aññesaṃ dinnaṃ mahapphalaṃ; mayhameva sāvakānaṃ dinnaṃ mahapphalaṃ, na aññesaṃ
sāvakānaṃ dinnaṃ mahapphalan’ti, atha ca pana maṃ bhagavā nigaṇṭhesupi dāne
<span class="var" title="samādāpeti (?)" id="note50">samādapeti</span>. Api ca, bhante, mayamettha kālaṃ jānissāma. Esāhaṃ, bhante,
tatiyampi bhagavantaṃ saraṇaṃ gacchāmi dhammañca ­bhik­khu­saṃ­ghañca. Upāsakaṃ
maṃ, bhante, bhagavā dhāretu ajjatagge pāṇupetaṃ saraṇaṃ gatan”ti.</p>
<p><a class="sc" id="28"></a>
<a id="p_17A8_140" class="ms"></a>
Atha kho bhagavā sīhassa senāpatissa <span class="var" title="anupubbikathaṃ (sabbattha)" id="note51">anupubbiṃ kathaṃ</span> kathesi, seyyathidaṃ– 
dānakathaṃ sīlakathaṃ saggakathaṃ, kāmānaṃ ādīnavaṃ okāraṃ saṃkilesaṃ nekkhamme
ānisaṃsaṃ pakāsesi. Yadā bhagavā aññāsi sīhaṃ senāpatiṃ kallacittaṃ muducittaṃ
vinīvara­ṇa­cittaṃ udaggacittaṃ pasannacittaṃ, atha yā buddhānaṃ sāmukkaṃsikā
dhammadesanā taṃ pakāsesi–  dukkhaṃ samudayaṃ nirodhaṃ maggaṃ. Seyyathāpi nāma
suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evamevaṃ
sīhassa senāpatissa tasmiṃyeva āsane virajaṃ vītamalaṃ dhammacakkhuṃ udapādi:
“yaṃ kiñci samuda­ya­dhammaṃ sabbaṃ taṃ nirodhadhamman”ti.</p>
<p><a class="sc" id="29"></a>
<a class="pts1" id="pts4.187"></a>
<a id="p_17A8_141" class="ms"></a>
Atha kho sīho senāpati diṭṭhadhammo pattadhammo viditadhammo pari­yogāḷ­ha­dhammo
tiṇ­ṇavici­kiccho vigata­kathaṅ­katho vesāraj­jap­patto aparappaccayo satthusāsane
bhagavantaṃ etadavoca: “adhivāsetu me, bhante, bhagavā svātanāya bhattaṃ
saddhiṃ ­bhik­khu­saṅ­ghenā”ti. Adhivāsesi bhagavā tuṇhībhāvena. Atha kho sīho
senāpati bhagavato adhivāsanaṃ viditvā uṭṭhāyāsanā bhagavantaṃ abhivādetvā
padakkhiṇaṃ katvā pakkāmi.</p>
<p><a class="sc" id="30"></a>
<a id="p_17A8_142" class="ms"></a>
Atha kho sīho senāpati aññataraṃ purisaṃ āmantesi: “gaccha tvaṃ, ambho purisa,
pavattamaṃsaṃ jānāhī”ti. Atha kho sīho senāpati tassā rattiyā accayena sake
nivesane paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi:
“kālo, bhante, niṭṭhitaṃ bhattan”ti.</p>
<p><a class="sc" id="31"></a>
<a id="p_17A8_143" class="ms"></a>
Atha kho bhagavā pubbaṇ­ha­samayaṃ nivāsetvā patta­cīvara­mādāya yena sīhassa
senāpatissa nivesanaṃ tenupasaṅkami; upasaṅkamitvā paññatte āsane nisīdi
saddhiṃ ­bhik­khu­saṃ­ghena. Tena kho pana samayena sambahulā nigaṇṭhā vesāliyaṃ
<span class="var" title="rathiyāya rathiyaṃ (si, s1-3, pts1)" id="note52">rathikāya rathikaṃ</span> siṅghāṭakena siṅghāṭakaṃ bāhā paggayha kandanti: “ajja
sīhena senāpatinā thūlaṃ pasuṃ vadhitvā samaṇassa gotamassa bhattaṃ kataṃ. Taṃ
samaṇo gotamo jānaṃ uddissakataṃ maṃsaṃ paribhuñjati paṭiccakamman”ti.</p>
<p><a class="sc" id="32"></a>
<a class="pts1" id="pts4.188"></a>
<a id="p_17A8_144" class="ms"></a>
Atha kho aññataro puriso yena sīho senāpati tenupasaṅkami; upasaṅkamitvā
sīhassa senāpatissa upakaṇṇake ārocesi: “yagghe, bhante, jāneyyāsi. Ete
sambahulā nigaṇṭhā vesāliyaṃ rathikāya rathikaṃ siṅghāṭakena siṅghāṭakaṃ bāhā
paggayha kandanti: ‘ajja sīhena senāpatinā thūlaṃ pasuṃ vadhitvā samaṇassa
gotamassa bhattaṃ kataṃ. Taṃ samaṇo gotamo jānaṃ uddissakataṃ maṃsaṃ
paribhuñjati paṭiccakamman’ti. Alaṃ ayyo dīgharattañhi te āyasmanto avaṇṇakāmā
buddhassa avaṇṇakāmā dhammassa avaṇṇakāmā saṅghassa. Na ca panete āyasmanto
jiridanti taṃ bhagavantaṃ asatā tucchā musā abhūtena abbhācikkhituṃ; na ca
mayaṃ jīvitahetupi sañcicca pāṇaṃ jīvitā voropeyyāmā”ti.</p>
<p><a class="sc" id="33"></a>
<a id="p_17A8_145" class="ms"></a>
Atha kho sīho senāpati buddhap­pamu­khaṃ bhikkhusaṅghaṃ paṇītena khādanīyena
bhojanīyena sahatthā santappesi sampavāresi. Atha kho sīho senāpati bhagavantaṃ
bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho sīhaṃ
senāpatiṃ bhagavā dhammiyā kathāya sandassetvā samādapetvā samuttejetvā
sampahaṃsetvā uṭṭhāyāsanā pakkāmīti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Mahāvagga</span>
<span class="hidden">Verañjasutta</span>
</div>
</section>
<a class="previous" href="/pi/an8.11">◀ Aṅguttara Nikāya  8.11</a><a class="top" href="#"> ▲ TOP </a><a class="next" href="/pi/an8.13">Aṅguttara Nikāya  8.13 ▶</a>
</div>
</body>
</html>