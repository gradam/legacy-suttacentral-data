<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.24">
<article>
<div class="hgroup">
<p class="division">Aṅguttara Nikāya 9</p>
<p>3. Sattāvāsavagga</p>
<h1>24. Sattāvāsasutta</h1>
</div>
<p><span class="cross" title="^dn33#307 [Saṅgītisutta/9. Navaka]" id="note91">*</span>
<a class="sc" id="1"></a><a id="p_17A9_198" class="ms"></a><a class="msdiv" id="msdiv_24"></a>“Navayime, bhikkhave, sattāvāsā. Katame nava? Santi, bhikkhave, sattā
nānattakāyā nānattasaññino, seyyathāpi manussā, ekacce ca devā, ekacce ca
vinipātikā. Ayaṃ paṭhamo sattāvāso. <span class="brnum">(1)</span></p>
<p><a class="sc" id="2"></a><a id="p_17A9_199" class="ms"></a>Santi, bhikkhave, sattā nānattakāyā ekattasaññino, seyyathāpi devā brahmakāyikā
paṭha­mā­bhi­nib­battā. Ayaṃ dutiyo sattāvāso. <span class="brnum">(2)</span></p>
<p><a class="sc" id="3"></a><a id="p_17A9_200" class="ms"></a>Santi, bhikkhave, sattā ekattakāyā nānattasaññino, seyyathāpi devā ābhassarā.
Ayaṃ tatiyo sattāvāso. <span class="brnum">(3)</span></p>
<p><a class="sc" id="4"></a><a id="p_17A9_201" class="ms"></a>Santi, bhikkhave, sattā ekattakāyā ekattasaññino, seyyathāpi devā subhakiṇhā.
Ayaṃ catuttho sattāvāso. <span class="brnum">(4)</span></p>
<p><a class="sc" id="5"></a><a id="p_17A9_202" class="ms"></a>Santi, bhikkhave, sattā asaññino appaṭi­saṃ­ve­dino, seyyathāpi devā asaññasattā.
Ayaṃ pañcamo sattāvāso. <span class="brnum">(5)</span></p>
<p><a class="sc" id="6"></a><a id="p_17A9_203" class="ms"></a>Santi, bhikkhave, sattā sabbaso rūpasaññānaṃ samatikkamā paṭi­gha­saññā­naṃ
atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāya­tanūpagā.
Ayaṃ chaṭṭho sattāvāso. <span class="brnum">(6)</span></p>
<p><a class="sc" id="7"></a><a id="p_17A9_204" class="ms"></a>Santi, bhikkhave, sattā sabbaso ākāsānañ­cāyata­naṃ samatikkamma ‘anantaṃ
viññāṇan’ti viñ­ñā­ṇañ­cāya­tanūpagā. Ayaṃ sattamo sattāvāso. <span class="brnum">(7)</span></p>
<p><a class="sc" id="8"></a><a id="p_17A9_205" class="ms"></a>Santi, bhikkhave, sattā sabbaso viñ­ñā­ṇañ­cāyata­naṃ samatikkamma ‘natthi kiñcī’ti
ākiñ­cañ­ñā­ya­tanūpagā. Ayaṃ aṭṭhamo sattāvāso. <span class="brnum">(8)</span></p>
<p><a class="sc" id="9"></a><a id="p_17A9_206" class="ms"></a>Santi, bhikkhave, sattā sabbaso ākiñ­cañ­ñā­yatanaṃ samatikkamma
neva­saññā­nā­saññāya­tanūpagā. Ayaṃ navamo sattāvāso. <span class="brnum">(9)</span></p>
<p><a class="sc" id="10"></a><a id="p_17A9_207" class="ms"></a>Ime kho, bhikkhave, nava sattāvāsā”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Sattāvāsavagga</span>
<span class="hidden">Tiṭhānasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>