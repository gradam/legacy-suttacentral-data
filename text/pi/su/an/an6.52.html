<!DOCTYPE html>
<html data-prev="an6.51" data-next="an6.53">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.52">
<article>
<div class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>52. Khattiyasutta</h1>
</div>
<p><a class="sc" id="1"></a><a id="p_16A6_383" class="ms"></a><a class="msdiv" id="msdiv_52"></a>Atha kho <span class="var" title="jāṇusoṇi (mr)" id="note143">jāṇussoṇi</span> brāhmaṇo yena bhagavā tenupasaṅkami; upasaṅkamitvā bhagavatā
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho jāṇussoṇi brāhmaṇo bhagavantaṃ etadavoca:</p>
<p><a class="sc" id="2"></a><a class="pts" id="pts3.363"></a><a id="p_16A6_384" class="ms"></a>“Khattiyā, bho gotama, kiṃadhippāyā, kiṃupavicārā, kiṃadhiṭṭhānā,
kiṃabhinivesā, kiṃpariyosānā”ti? “Khattiyā kho, brāhmaṇa, bhogādhippāyā
paññūpavicārā balādhiṭṭhānā patha­vī­bhini­vesā issa­riya­pari­yosānā”ti. <span class="brnum">(1)</span></p>
<p><a class="sc" id="3"></a><a id="p_16A6_385" class="ms"></a>“Brāhmaṇā pana, bho gotama, kiṃadhippāyā, kiṃupavicārā, kiṃadhiṭṭhānā,
kiṃabhinivesā, kiṃpariyosānā”ti? “Brāhmaṇā kho, brāhmaṇa, bhogādhippāyā
paññūpavicārā mantādhiṭṭhānā yaññābhinivesā brahma­loka­pari­yosānā”ti. <span class="brnum">(2)</span></p>
<p><a class="sc" id="4"></a><a id="p_16A6_386" class="ms"></a>“Gahapatikā pana, bho gotama, kiṃadhippāyā, kiṃupavicārā, kiṃadhiṭṭhānā,
kiṃabhinivesā, kiṃpariyosānā”ti? “Gahapatikā kho, brāhmaṇa, bhogādhippāyā
paññūpavicārā sippādhiṭṭhānā kamman­tā­bhini­vesā ­niṭṭhi­ta­kamman­ta­pari­yosānā”ti. <span class="brnum">(3)</span></p>
<p><a class="sc" id="5"></a><a id="p_16A6_387" class="ms"></a>“Itthī pana, bho gotama, kiṃadhippāyā, kiṃupavicārā, kiṃadhiṭṭhānā,
kiṃabhinivesā, kiṃpariyosānā”ti? “Itthī kho, brāhmaṇa, purisādhippāyā
alaṅ­kārūpa­vicārā puttādhiṭṭhānā asapat­tī­bhini­vesā issa­riya­pari­yosānā”ti. <span class="brnum">(4)</span></p>
<p><a class="sc" id="6"></a><a id="p_16A6_388" class="ms"></a>“Corā pana, bho gotama, kiṃadhippāyā, kiṃupavicārā, kiṃadhiṭṭhānā,
kiṃabhinivesā, kiṃpariyosānā”ti? “Corā kho, brāhmaṇa, ādānādhippāyā
gahanūpavicārā satthā­dhiṭṭhānā andha­kā­rā­bhini­vesā adassa­na­pari­yosānā”ti. <span class="brnum">(5)</span></p>
<p><a class="sc" id="7"></a><a id="p_16A6_389" class="ms"></a>“Samaṇā pana, bho gotama, kiṃadhippāyā, kiṃupavicārā, kiṃadhiṭṭhānā,
kiṃabhinivesā, kiṃpariyosānā”ti? “Samaṇā kho, brāhmaṇa, khan­ti­sorac­cā­dhip­pāyā
paññūpavicārā sīlādhiṭṭhānā <span class="var" title="akiñ­ca­nā­bhini­vesā (s1-3, mr)" id="note144">ākiñ­cañ­ñā­bhini­vesā</span> nib­bā­na­pari­yosānā”ti. <span class="brnum">(6)</span></p>
<p><a class="sc" id="8"></a><a class="pts" id="pts3.364"></a><a id="p_16A6_390" class="ms"></a>“Acchariyaṃ, bho gotama, abbhutaṃ, bho gotama. Khattiyānampi bhavaṃ gotamo
jānāti adhippāyañca upavicārañca adhiṭṭhānañca abhinivesañca pariyosānañca.
Brāhmaṇānampi bhavaṃ gotamo jānāti … pe … gahapatīnampi bhavaṃ gotamo jānāti …
itthīnampi bhavaṃ gotamo jānāti … corānampi bhavaṃ gotamo jānāti … samaṇānampi
bhavaṃ gotamo jānāti adhippāyañca upavicārañca adhiṭṭhānañca abhinivesañca
pariyosānañca. Abhikkantaṃ, bho gotama … pe … upāsakaṃ maṃ bhavaṃ gotamo
dhāretu ajjatagge pāṇupetaṃ saraṇaṃ gatan”ti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Dhammikavagga</span>
<span class="hidden">Nāgasutta</span>
</aside>
</section>
<a class="previous" href="/pi/an6.51">◀ Aṅguttara Nikāya  6.51</a><a class="top" href="#"> ▲ TOP </a><a class="next" href="/pi/an6.53">Aṅguttara Nikāya  6.53 ▶</a></div>
</body>
</html>