<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.61">
<article>
<div class="hgroup">
<p class="division">Aṅguttara Nikāya 6</p>
<p>6. Mahāvagga</p>
<h1>61. Majjhesutta</h1>
</div>
<p><a class="sc" id="1"></a><a class="ms" id="p_16A6_528"></a><a class="msdiv" id="msdiv61"></a><span class="evam">Evaṃ me sutaṃ—​</span>   ekaṃ samayaṃ bhagavā bārāṇasiyaṃ viharati isipatane migadāye. Tena kho pana samayena sambahulānaṃ therānaṃ bhikkhūnaṃ pacchābhattaṃ piṇḍa­pāta­paṭik­kantā­naṃ maṇḍalamāḷe sannisinnānaṃ sannipatitānaṃ aya­manta­rākathā udapādi: “vuttamidaṃ, āvuso, bhagavatā pārāyane metteyyapañhe: </p>
<blockquote class="gatha">
<p><a class="sc" id="2"></a><a class="ms" id="p_16A6_529"></a>‘Yo ubhonte viditvāna,<br> majjhe mantā <span class="var" title="na limpati (s2, s3, pts1, mr)" id="note200">na lippati</span>;<br> Taṃ brūmi mahāpurisoti,<br> sodha <span class="var" title="sibbani (bj, s1-3, km, pts1)" id="note201">sibbini</span> maccagā’”ti.
</p>
</blockquote>
<p><a class="sc" id="3"></a><a class="pts" id="pts3.400"></a><a class="ms" id="p_16A6_530"></a>“Katamo nu kho, āvuso, eko anto, katamo dutiyo anto, kiṃ majjhe, kā sibbinī”ti? Evaṃ vutte, aññataro bhikkhu there bhikkhū etadavoca: “phasso kho, āvuso, eko anto, phassasamudayo dutiyo anto, phassanirodho majjhe, taṇhā sibbinī; taṇhā hi naṃ sibbati tassa tasseva bhavassa abhinibbattiyā. Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ <span class="var" title="abhijānitvā (mr)" id="note202">abhijānanto</span> pariññeyyaṃ <span class="var" title="parijānitvā (mr)" id="note203">parijānanto</span> diṭṭheva dhamme duk­khas­santa­karo hotī”ti. <span class="brnum">(1)</span></p>
<p><a class="sc" id="4"></a><a class="ms" id="p_16A6_531"></a>Evaṃ vutte, aññataro bhikkhu there bhikkhū etadavoca: “atītaṃ kho, āvuso, eko anto, anāgataṃ dutiyo anto, paccuppannaṃ majjhe, taṇhā sibbinī; taṇhā hi naṃ sibbati tassa tasseva bhavassa abhinibbattiyā. Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto, pariññeyyaṃ parijānanto diṭṭheva dhamme duk­khas­santa­karo hotī”ti. <span class="brnum">(2)</span></p>
<p><a class="sc" id="5"></a><a class="ms" id="p_16A6_532"></a>Evaṃ vutte, aññataro bhikkhu there bhikkhū etadavoca: “sukhā, āvuso, vedanā eko anto, dukkhā vedanā dutiyo anto, adukkhamasukhā vedanā majjhe, taṇhā sibbinī; taṇhā hi naṃ sibbati tassa tasseva bhavassa abhinibbattiyā. Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto, pariññeyyaṃ parijānanto diṭṭheva dhamme duk­khas­santa­karo hotī”ti. <span class="brnum">(3)</span></p>
<p><a class="sc" id="6"></a><a class="ms" id="p_16A6_533"></a>Evaṃ vutte, aññataro bhikkhu there bhikkhū etadavoca: “nāmaṃ kho, āvuso, eko anto, rūpaṃ dutiyo anto, viññāṇaṃ majjhe, taṇhā sibbinī; taṇhā hi naṃ sibbati tassa tasseva bhavassa abhinibbattiyā. Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme duk­khas­santa­karo hotī”ti. <span class="brnum">(4)</span></p>
<p><a class="sc" id="7"></a><a class="pts" id="pts3.401"></a><a class="ms" id="p_16A6_534"></a>Evaṃ vutte aññataro bhikkhu there bhikkhū etadavoca: “cha kho, āvuso, ajjhattikāni āyatanāni eko anto, cha bāhirāni āyatanāni dutiyo anto, viññāṇaṃ majjhe, taṇhā sibbinī; taṇhā hi naṃ sibbati tassa tasseva bhavassa abhinibbattiyā. Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme duk­khas­santa­karo hotī”ti. <span class="brnum">(5)</span></p>
<p><a class="sc" id="8"></a><a class="ms" id="p_16A6_535"></a>Evaṃ vutte aññataro bhikkhu there bhikkhū etadavoca: “sakkāyo kho, āvuso, eko anto, sakkā­ya­sa­mudayo dutiyo anto, sakkāyanirodho majjhe, taṇhā sibbinī; taṇhā hi naṃ sibbati tassa tasseva bhavassa abhinibbattiyā. Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ <span class="var" title="sabbatthapi evameva" id="note204">parijānanto</span> diṭṭheva dhamme duk­khas­santa­karo hotī”ti. <span class="brnum">(6)</span></p>
<p><a class="sc" id="9"></a><a class="ms" id="p_16A6_536"></a>Evaṃ vutte, aññataro bhikkhu there bhikkhū etadavoca: “byākataṃ kho, āvuso, amhehi sabbeheva yathāsakaṃ paṭibhānaṃ. Āyāmāvuso, yena bhagavā tenu­pasaṅka­mis­sāma; upasaṅkamitvā bhagavato etamatthaṃ ārocessāma. Yathā no bhagavā byākarissati tathā naṃ dhāressāmā”ti. <span class="brnum">(7)</span></p>
<p><a class="sc" id="10"></a><a class="ms" id="p_16A6_537"></a>“Evamāvuso”ti kho therā bhikkhū tassa bhikkhuno paccassosuṃ. Atha kho therā bhikkhū yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho therā bhikkhū yāvatako ahosi sabbeheva saddhiṃ kathāsallāpo, taṃ sabbaṃ bhagavato ārocesuṃ. “Kassa nu kho, bhante, subhāsitan”ti? “Sabbesaṃ vo, bhikkhave, subhāsitaṃ pariyāyena, api ca yaṃ mayā sandhāya bhāsitaṃ pārāyane metteyyapañhe: </p>
<blockquote class="gatha">
<p><a class="sc" id="11"></a><a class="ms" id="p_16A6_538"></a>‘Yo ubhonte viditvāna,<br> majjhe mantā na lippati;<br> Taṃ brūmi mahāpurisoti,<br> sodha sibbinimaccagā’ti.
</p>
</blockquote>
<p><a class="sc" id="12"></a><a class="pts" id="pts3.402"></a><a class="ms" id="p_16A6_539"></a>Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho therā bhikkhū bhagavato paccassosuṃ. Bhagavā etadavoca: “phasso kho, bhikkhave, eko anto, phassasamudayo dutiyo anto, phassanirodho majjhe, taṇhā sibbinī; taṇhā hi naṃ sibbati tassa tasseva bhavassa abhinibbattiyā. Ettāvatā kho, bhikkhave, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme duk­khas­santa­karo hotī”ti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Soṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>