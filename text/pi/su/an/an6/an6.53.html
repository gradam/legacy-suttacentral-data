<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.53">
<article>
<div class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>53. Appamādasutta</h1>
</div>
<p><a class="sc" id="1"></a><a class="ms" id="p_16A6_392"></a><a class="msdiv" id="msdiv53"></a>Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho so brāhmaṇo bhagavantaṃ etadavoca: </p>
<p><a class="sc" id="2"></a><a class="ms" id="p_16A6_393"></a>“Atthi nu kho, bho gotama, eko dhammo bhāvito bahulīkato yo ubho atthe samadhiggayha tiṭṭhati—diṭṭha­dham­mikañ­ceva atthaṃ, yo ca attho samparāyiko”ti? “Atthi kho, brāhmaṇa, eko dhammo bhāvito bahulīkato yo ubho atthe samadhiggayha tiṭṭhati—diṭṭha­dham­mikañ­ceva atthaṃ, yo ca attho samparāyiko”ti.</p>
<p><a class="sc" id="3"></a><a class="ms" id="p_16A6_394"></a>“Katamo pana, bho gotama, eko dhammo bhāvito bahulīkato yo ubho atthe samadhiggayha tiṭṭhati—diṭṭha­dham­mikañ­ceva atthaṃ, yo ca attho samparāyiko”ti? “Appamādo kho, brāhmaṇa, eko dhammo bhāvito bahulīkato ubho atthe samadhiggayha tiṭṭhati—diṭṭha­dham­mikañ­ceva atthaṃ, yo ca attho samparāyiko.</p>
<p><a class="sc" id="4"></a><a class="ms" id="p_16A6_395"></a>Seyyathāpi, brāhmaṇa, yāni kānici <span class="var" title="jaṅgamānaṃ (bj, pts1)" id="note145">jaṅgalānaṃ</span> pāṇānaṃ padajātāni, sabbāni tāni hatthipade samodhānaṃ gacchanti; hatthipadaṃ tesaṃ aggamakkhāyati, yadidaṃ mahantattena. Evamevaṃ kho, brāhmaṇa, appamādo eko dhammo bhāvito bahulīkato ubho atthe samadhiggayha tiṭṭhati—diṭṭha­dham­mikañ­ceva atthaṃ, yo ca attho samparāyiko. <span class="brnum">(1)</span></p>
<p><a class="sc" id="5"></a><a class="pts" id="pts3.365"></a><a class="ms" id="p_16A6_396"></a>Seyyathāpi, brāhmaṇa, kūṭāgārassa yā kāci gopānasiyo sabbā tā kūṭaṅgamā kūṭaninnā kūṭasamosaraṇā, kūṭaṃ tāsaṃ aggamakkhāyati; evamevaṃ kho, brāhmaṇa … pe …. <span class="brnum">(2)</span></p>
<p><a class="sc" id="6"></a><a class="ms" id="p_16A6_397"></a>Seyyathāpi, brāhmaṇa, <span class="var" title="babbajalāyako babbajaṃ (bj, pts1)" id="note146">pabbajalāyako pabbajaṃ</span> lāyitvā agge gahetvā odhunāti nidhunāti nicchādeti; evamevaṃ kho, brāhmaṇa … pe …. <span class="brnum">(3)</span></p>
<p><a class="sc" id="7"></a><a class="ms" id="p_16A6_398"></a>Seyyathāpi, brāhmaṇa, ambapiṇḍiyā vaṇṭacchinnāya yāni kānici ambāni vaṇ­ṭū­pani­bandha­nāni sabbāni tāni tadanvayāni bhavanti; evamevaṃ kho, brāhmaṇa … pe …. <span class="brnum">(4)</span></p>
<p><a class="sc" id="8"></a><a class="ms" id="p_16A6_399"></a>Seyyathāpi, brāhmaṇa, ye keci <span class="var" title="kuḍḍarājāno (bj) | khuddakarājāno (s1-3)" id="note147">khuddarājāno</span> sabbete rañño cakkavattissa <span class="var" title="anuyuttā (bj, s1-3, km, pts1)" id="note148">anuyantā</span> bhavanti, rājā tesaṃ cakkavattī aggamakkhāyati; evamevaṃ kho, brāhmaṇa … pe …. <span class="brnum">(5)</span></p>
<p><a class="sc" id="9"></a><a class="ms" id="p_16A6_400"></a>Seyyathāpi, brāhmaṇa, yā kāci tārakarūpānaṃ pabhā sabbā tā candassa pabhāya kalaṃ nāgghanti soḷasiṃ, candappabhā tāsaṃ aggamakkhāyati; evamevaṃ kho, brāhmaṇa, appamādo eko dhammo bhāvito bahulīkato ubho atthe samadhiggayha tiṭṭhati—diṭṭha­dham­mikañ­ceva atthaṃ yo ca attho samparāyiko. <span class="brnum">(6)</span></p>
<p><a class="sc" id="10"></a><a class="ms" id="p_16A6_401"></a>Ayaṃ kho, brāhmaṇa, eko dhammo bhāvito bahulīkato ubho atthe samadhiggayha tiṭṭhati—diṭṭha­dham­mikañ­ceva atthaṃ, yo ca attho samparāyiko”ti.</p>
<p><a class="sc" id="11"></a><a class="ms" id="p_16A6_402"></a>“Abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Ekādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Dhammikavagga</span> <span class="hidden">Nāgasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>