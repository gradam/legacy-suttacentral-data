<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an6.16">
<article>
<div id="an6.16" class="hgroup">
<p class="division">Aṅguttara Nikāya 6</p>
<p>2. Sāraṇīyavagga</p>
<h1>16. Nakulapitusutta</h1>
</div>
<p>
<a class="sc" id="1"></a>
<a id="p_16A6_83" class="ms"></a>
<a class="msdiv" id="msdiv_16"></a>
Ekaṃ samayaṃ bhagavā bhaggesu viharati <span class="var" title='[{"eds":["bj","pts1"],"var":"suṃsumāragire "},{"eds":["s1","s2","s3"],"var":"suṃsumāragīre "}]'>susumāragire</span> bhesakaḷāvane migadāye.
Tena kho pana samayena nakulapitā gahapati ābādhiko hoti dukkhito bāḷhagilāno.
Atha kho nakulamātā gahapatānī nakulapitaraṃ gahapatiṃ etadavoca:</p>
<p>
<a class="sc" id="2"></a>
<a class="pts" id="pts3.296"></a>
<a id="p_16A6_84" class="ms"></a>
“Mā kho tvaṃ, gahapati, <span class="var" title='[{"eds":["pts1","mr"],"var":"sāpekho "}]'>sāpekkho</span> kālamakāsi. Dukkhā, gahapati, sāpekkhassa
kālakiriyā; garahitā ca bhagavatā sāpekkhassa kālakiriyā. Siyā kho pana te,
gahapati, evamassa: ‘na nakulamātā gahapatānī mamaccayena <span class="var" title='[{"eds":["s1","s2","s3","km"],"var":"na sakkhissati "},{"eds":["pts1","mr"],"var":"sakkoti "}]'>sakkhissati</span> dārake
posetuṃ, gharāvāsaṃ <span class="var" title='[{"eds":["s1","s2","s3"],"var":"saṇṭharitunti "},{"eds":["pts1"],"var":"santharitunti "},{"eds":["mr"],"var":"sandharitunti "}]'>santharitun’ti</span>. Na kho panetaṃ, gahapati, evaṃ daṭṭhabbaṃ.
Kusalāhaṃ, gahapati, kappāsaṃ kantituṃ veṇiṃ olikhituṃ. Sakkomahaṃ, gahapati,
tavaccayena dārake posetuṃ, gharāvāsaṃ santharituṃ. Tasmātiha tvaṃ, gahapati,
mā sāpekkho kālamakāsi. Dukkhā, gahapati, sāpekkhassa kālakiriyā; garahitā ca
bhagavatā sāpekkhassa kālakiriyā. <span class="brnum">(1)</span></p>
<p>
<a class="sc" id="3"></a>
<a id="p_16A6_85" class="ms"></a>
Siyā kho pana te, gahapati, evamassa: ‘nakulamātā gahapatānī mamaccayena aññaṃ
<span class="var" title='[{"eds":["bj"],"var":"varaṃ "},{"eds":["si"],"var":"vīraṃ "},{"eds":["s1","s2","s3","km"],"var":"bhattāraṃ "}]'>gharaṃ</span> gamissatī’ti. Na kho panetaṃ, gahapati, evaṃ daṭṭhabbaṃ. Tvañceva kho,
gahapati, jānāsi ahañca, <span class="var" title='[{"eds":["bj"],"var":"yadā no "},{"eds":["si"],"var":"yadā te "},{"eds":["s1","s2","s3"],"var":"yathā "},{"eds":["pts1"],"var":"yathā no "}]'>yaṃ no</span> soḷasavassāni gahaṭṭhakaṃ brahmacariyaṃ
<span class="var" title='[{"eds":["bj"],"var":"samādinnaṃ "}]'>samāciṇṇaṃ</span>. Tasmātiha tvaṃ, gahapati, mā sāpekkho kālamakāsi. Dukkhā, gahapati,
sāpekkhassa kālakiriyā; garahitā ca bhagavatā sāpekkhassa kālakiriyā. <span class="brnum">(2)</span></p>
<p>
<a class="sc" id="4"></a>
<a id="p_16A6_86" class="ms"></a>
Siyā kho pana te, gahapati, evamassa: ‘nakulamātā gahapatānī mamaccayena na
dassanakāmā bhavissati bhagavato na dassanakāmā bhikkhusaṅghassā’ti. Na kho
panetaṃ, gahapati, evaṃ daṭṭhabbaṃ. Ahañhi, gahapati, tavaccayena
dassanakāmatarā ceva bhavissāmi bhagavato, dassanakāmatarā ca bhikkhusaṅghassa.
Tasmātiha tvaṃ, gahapati, mā sāpekkho kālamakāsi. Dukkhā, gahapati, sāpekkhassa
kālakiriyā; garahitā ca bhagavatā sāpekkhassa kālakiriyā. <span class="brnum">(3)</span></p>
<p>
<a class="sc" id="5"></a>
<a class="pts" id="pts3.297"></a>
<a id="p_16A6_87" class="ms"></a>
Siyā kho pana te, gahapati, evamassa: ‘na nakulamātā gahapatānī <span class="var" title='[{"eds":["pts1"],"var":"nakulamātā ... na sīlesu "}]'>mamaccayena
sīlesu</span> paripūrakārinī’ti. Na kho panetaṃ, gahapati, evaṃ daṭṭhabbaṃ. Yāvatā
kho, gahapati, tassa bhagavato sāvikā gihī odātavasanā sīlesu paripūrakāriniyo,
ahaṃ tāsaṃ aññatarā. Yassa kho panassa kaṅkhā vā vimati vā–  ayaṃ so bhagavā
arahaṃ sammāsambuddho bhaggesu viharati susumāragire bhesakaḷāvane migadāye– 
taṃ bhagavantaṃ upasaṅkamitvā pucchatu. Tasmātiha tvaṃ, gahapati, mā sāpekkho
kālamakāsi. Dukkhā, gahapati, sāpekkhassa kālakiriyā; garahitā ca bhagavatā
sāpekkhassa kālakiriyā. <span class="brnum">(4)</span></p>
<p>
<a class="sc" id="6"></a>
<a id="p_16A6_88" class="ms"></a>
Siyā kho pana te, gahapati, evamassa: ‘na <span class="var" title='[{"eds":["pts1"],"var":"nakulamātā gahapatānī na lābhinī "}]'>nakulamātā gahapatānī lābhinī</span>
ajjhattaṃ cetosamathassā’ti. Na kho panetaṃ, gahapati, evaṃ daṭṭhabbaṃ. Yāvatā
kho, gahapati, tassa bhagavato sāvikā gihī odātavasanā lābhiniyo ajjhattaṃ
cetosamathassa, ahaṃ tāsaṃ aññatarā. Yassa kho panassa kaṅkhā vā vimati vā– 
ayaṃ so bhagavā arahaṃ sammāsambuddho bhaggesu viharati susumāragire
bhesakaḷāvane migadāye–  taṃ bhagavantaṃ upasaṅkamitvā pucchatu. Tasmātiha
tvaṃ, gahapati, mā sāpekkho kālamakāsi. Dukkhā, gahapati, sāpekkhassa
kālakiriyā; garahitā ca bhagavatā sāpekkhassa kālakiriyā. <span class="brnum">(5)</span></p>
<p>
<a class="sc" id="7"></a>
<a id="p_16A6_89" class="ms"></a>
Siyā kho pana te, gahapati, evamassa: ‘na nakulamātā gahapatānī imasmiṃ
dhammavinaye ogādhappattā patigādhappattā assāsappattā tiṇṇavicikicchā
vigatakathaṅkathā vesārajjappattā aparappaccayā satthusāsane viharatī’ti. Na
kho panetaṃ, gahapati, evaṃ daṭṭhabbaṃ. Yāvatā kho, gahapati, tassa bhagavato
sāvikā gihī odātavasanā imasmiṃ dhammavinaye ogādhappattā patigādhappattā
assāsappattā tiṇṇavicikicchā vigatakathaṅkathā vesārajjappattā aparappaccayā
satthusāsane viharanti, ahaṃ tāsaṃ aññatarā. Yassa kho panassa kaṅkhā vā vimati
vā–  ayaṃ so bhagavā arahaṃ sammāsambuddho bhaggesu viharati susumāragire
bhesakaḷāvane migadāye–  taṃ bhagavantaṃ upasaṅkamitvā pucchatu. Tasmātiha
tvaṃ, gahapati, mā sāpekkho kālamakāsi. Dukkhā, gahapati, sāpekkhassa
kālakiriyā; garahitā ca bhagavatā sāpekkhassa kālakiriyā”ti. <span class="brnum">(6)</span></p>
<p>
<a class="sc" id="8"></a>
<a class="pts" id="pts3.298"></a>
<a id="p_16A6_90" class="ms"></a>
Atha kho nakulapituno gahapatissa <span class="var" title='[{"eds":["bj","s1","s2","s3"],"var":"nakulamātāya "},{"eds":["mr"],"var":"nakulamātuyā "}]'>nakulamātarā</span> gahapatāniyā iminā ovādena
ovadiyamānassa so ābādho ṭhānaso paṭippassambhi. <span class="var" title='[{"eds":["bj"],"var":"vuṭṭhāhi "},{"eds":["mr"],"var":"vuṭṭhāti "}]'>Vuṭṭhahi</span> ca nakulapitā
gahapati tamhā ābādhā; tathā pahīno ca pana nakulapituno gahapatissa so ābādho
ahosi. Atha kho nakulapitā gahapati gilānā <span class="var" title='[{"eds":["s1","s2","s3"],"var":"vuṭṭhitova "},{"note":"“gilānabhāvato vuṭṭhāya ṭhito, bhāvappadhāno hi ayaṃ niddeso”ti saṃvaṇṇanāṭīkāya; 17A8:787"}]'>vuṭṭhito</span> aciravuṭṭhito gelaññā
daṇḍamolubbha yena bhagavā tenupasaṅkami; upasaṅkamitvā bhagavantaṃ abhivādetvā
ekamantaṃ nisīdi. Ekamantaṃ nisinnaṃ kho nakulapitaraṃ gahapatiṃ bhagavā
etadavoca:</p>
<p>
<a class="sc" id="9"></a>
<a id="p_16A6_91" class="ms"></a>
“Lābhā te, gahapati, suladdhaṃ te, gahapati. Yassa te nakulamātā gahapatānī
anukampikā atthakāmā ovādikā anusāsikā. Yāvatā kho, gahapati, mama sāvikā gihī
odātavasanā sīlesu paripūrakāriniyo, nakulamātā gahapatānī tāsaṃ aññatarā.
Yāvatā kho, gahapati, mama sāvikā gihī odātavasanā lābhiniyo ajjhattaṃ
cetosamathassa, nakulamātā gahapatānī tāsaṃ aññatarā. Yāvatā kho, gahapati,
mama sāvikā gihī odātavasanā imasmiṃ dhammavinaye ogādhappattā patigādhappattā
assāsappattā tiṇṇavicikicchā vigatakathaṅkathā vesārajjappattā aparappaccayā
satthusāsane viharanti, nakulamātā gahapatānī tāsaṃ aññatarā. Lābhā te,
gahapati, suladdhaṃ te, gahapati. Yassa te nakulamātā gahapatānī anukampikā
atthakāmā ovādikā anusāsikā”ti.</p>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Sāraṇīyavagga</span>
<span class="hidden">Paṭhamasāraṇīyasutta</span>
</div>
</section>
<a class="previous" href="/pi/an6.15">◀ Aṅguttara Nikāya  6.15</a><a class="top" href="#"> ▲ TOP </a><a class="next" href="/pi/an6.17">Aṅguttara Nikāya  6.17 ▶</a>
</div>
</body>
</html>