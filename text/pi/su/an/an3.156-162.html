<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="an3.156" class="hgroup">
<p class="division">Aṅguttara Nikāya 3</p>
<p><span class="var" id="note458" title="paṭipadāvaggo (bj) | paṇṇāsakāsaṅgahitā suttantā (s1-3)">16. Acelakavagga</span></p>
<h1>156–​162 </h1>
</div>
<p><a class="sc" id="1"></a>
<a class="pts1" id="pts1.295"></a>
<a id="p_15A3_1100" class="ms"></a>
<a class="msdiv" id="msdiv157–163."></a>
“Tisso imā, bhikkhave, paṭipadā. Katamā tisso? Āgāḷhā paṭipadā, nijjhāmā
paṭipadā, majjhimā paṭipadā. Katamā ca, bhikkhave, āgāḷhā paṭipadā? Idha,
bhikkhave, ekacco evaṃvādī hoti evaṃdiṭṭhi: ‘natthi kāmesu doso’ti. So kāmesu
pātabyataṃ āpajjati. Ayaṃ vuccati, bhikkhave, āgāḷhā paṭipadā.</p>
<p><a class="sc" id="2"></a>
<a id="p_15A3_1101" class="ms"></a>
Katamā ca, bhikkhave, nijjhāmā paṭipadā? Idha, bhikkhave, ekacco<span class="cross" title="^dn8#15 [Mahāsīhanādasutta/3. Tapopakkamakathā] | ^dn25#10 [Udumbarikasutta/2. Tapojigucchāvāda] | ^mn12#42 [Mahāsīhanādasutta], ^mn45#5 [Cūḷadhammasamādānasutta] | ^mn51#9 [Kandarakasutta] | ^an4.198#1 [198. Attantapasutta] | ^mnd15#58 [Attadaṇḍasuttaniddesa] | ^pp2.4#110 [Catukkapuggalapaññatti]" id="note459">^</span> acelako hoti
muttācāro, <span class="var" title="hatthāvalekhano (s1-3, km, pts1)" id="note460">hatthāpalekhano</span>, naehibhadantiko, natiṭṭhabhadantiko, nābhihaṭaṃ na
uddissakataṃ na nimantanaṃ sādiyati. So na kumbhimukhā paṭiggaṇhāti, na
<span class="var" title="khaḷopimukhā (bj)" id="note461">kaḷopimukhā</span> paṭiggaṇhāti na eḷakamantaraṃ na daṇḍamantaraṃ na musalamantaraṃ na
dvinnaṃ bhuñjamānānaṃ na gabbhiniyā na pāyamānāya na purisantaragatāya na
saṅkittīsu na yattha sā upaṭṭhito hoti na yattha makkhikā saṇḍasaṇḍacārinī na
macchaṃ na maṃsaṃ na suraṃ na merayaṃ, na thusodakaṃ pivati. So ekāgāriko vā
hoti ekālopiko, dvāgāriko vā hoti dvālopiko … sattāgāriko vā hoti sattālopiko;
ekissāpi dattiyā yāpeti, dvīhipi dattīhi yāpeti … sattahipi dattīhi yāpeti;
ekāhikampi āhāraṃ āhāreti, dvāhikampi āhāraṃ āhāreti … sattāhikampi āhāraṃ
āhāreti–  iti evarūpaṃ addhamāsikampi pariyāyabhattabhojanānuyogamanuyutto viharati.</p>
<p><a class="sc" id="3"></a>
<a id="p_15A3_1102" class="ms"></a>
So sākabhakkhopi hoti, sāmākabhakkhopi hoti, nīvārabhakkhopi hoti,
daddulabhakkhopi hoti, haṭabhakkhopi hoti, kaṇabhakkhopi hoti, ācāmabhakkhopi
hoti, piññākabhakkhopi hoti, tiṇabhakkhopi hoti, gomayabhakkhopi hoti,
vanamūlaphalāhāro yāpeti pavattaphalabhojī.</p>
<p><a class="sc" id="4"></a>
<a class="pts1" id="pts1.296"></a>
<a id="p_15A3_1103" class="ms"></a>
So sāṇānipi dhāreti, masāṇānipi dhāreti, chavadussānipi dhāreti, paṃsukūlānipi
dhāreti, tirīṭānipi dhāreti, ajinampi dhāreti, ajinakkhipampi dhāreti,
kusacīrampi dhāreti, vākacīrampi dhāreti, phalakacīrampi dhāreti,
kesakambalampi dhāreti, vāḷakambalampi dhāreti, ulūkapakkhikampi dhāreti,
kesamassulocakopi hoti kesamassulocanānuyogamanuyutto, ubbhaṭṭhakopi hoti
āsanapaṭikkhitto, ukkuṭikopi hoti ukkuṭikappadhānamanuyutto,
kaṇṭakāpassayikopi hoti kaṇṭakāpassaye seyyaṃ kappeti, sāyatatiyakampi
udakorohanānuyogamanuyutto viharati–  iti evarūpaṃ anekavihitaṃ kāyassa
ātāpanaparitāpanānuyogamanuyutto viharati. Ayaṃ vuccati, bhikkhave,
nijjhāmā paṭipadā.</p>
<p><a class="sc" id="5"></a>
<a id="p_15A3_1104" class="ms"></a>
Katamā ca, bhikkhave, majjhimā paṭipadā? Idha, bhikkhave, bhikkhu kāye
kāyānupassī viharati ātāpī sampajāno satimā vineyya loke abhijjhādomanassaṃ;
vedanāsu … pe … citte … pe … dhammesu dhammānupassī viharati ātāpī sampajāno
satimā vineyya loke abhijjhādomanassaṃ. Ayaṃ vuccati, bhikkhave, majjhimā
paṭipadā. Imā kho, bhikkhave, tisso paṭipadāti. <span class="brnum">(1)</span></p>
<p><a class="sc" id="6"></a>
<a id="p_15A3_1105" class="ms"></a>
Tisso imā, bhikkhave, paṭipadā. Katamā tisso? Āgāḷhā paṭipadā, nijjhāmā
paṭipadā, majjhimā paṭipadā. Katamā ca, bhikkhave, āgāḷhā paṭipadā … pe … ayaṃ
vuccati, bhikkhave, āgāḷhā paṭipadā.</p>
<p><a class="sc" id="7"></a>
<a id="p_15A3_1106" class="ms"></a>
Katamā ca, bhikkhave, nijjhāmā paṭipadā … pe … ayaṃ vuccati, bhikkhave,
nijjhāmā paṭipadā.</p>
<p><a class="sc" id="8"></a>
<a class="pts1" id="pts1.297"></a>
<a id="p_15A3_1107" class="ms"></a>
Katamā ca, bhikkhave, majjhimā paṭipadā? Idha, bhikkhave, bhikkhu anuppannānaṃ
pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ
ārabhati cittaṃ paggaṇhāti padahati; uppannānaṃ pāpakānaṃ akusalānaṃ dhammānaṃ
pahānāya chandaṃ janeti vāyamati vīriyaṃ ārabhati cittaṃ paggaṇhāti padahati;
anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ
ārabhati cittaṃ paggaṇhāti padahati; uppannānaṃ kusalānaṃ dhammānaṃ ṭhitiyā
asammosāya bhiyyobhāvāya vepullāya bhāvanāya pāripūriyā chandaṃ janeti vāyamati
vīriyaṃ ārabhati cittaṃ paggaṇhāti padahati …. <span class="brnum">(2)</span></p>
<p><a class="sc" id="9"></a>
<a id="p_15A3_1108" class="ms"></a>
Chandasamādhipadhānasaṅkhārasamannāgataṃ iddhipādaṃ bhāveti
vīriyasamādhi … pe … cittasamādhi … pe … vīmaṃsāsamādhipadhānasaṅkhārasamannāgataṃ iddhipādaṃ bhāveti … pe …. <span class="brnum">(3)</span></p>
<p><a class="sc" id="10"></a>
<a id="p_15A3_1109" class="ms"></a>
Saddhindriyaṃ bhāveti … vīriyindriyaṃ bhāveti … satindriyaṃ bhāveti …
samādhindriyaṃ bhāveti … paññindriyaṃ bhāveti … pe …. <span class="brnum">(4)</span></p>
<p><a class="sc" id="11"></a>
<a id="p_15A3_1110" class="ms"></a>
Saddhābalaṃ bhāveti … vīriyabalaṃ bhāveti … satibalaṃ bhāveti … samādhibalaṃ
bhāveti … paññābalaṃ bhāveti … pe …. <span class="brnum">(5)</span></p>
<p><a class="sc" id="12"></a>
<a id="p_15A3_1111" class="ms"></a>
Satisambojjhaṅgaṃ bhāveti … dhammavicayasambojjhaṅgaṃ bhāveti …
vīriyasambojjhaṅgaṃ bhāveti … pītisambojjhaṅgaṃ bhāveti … passaddhisambojjhaṅgaṃ bhāveti … samādhisambojjhaṅgaṃ bhāveti … upekkhāsambojjhaṅgaṃ bhāveti … pe …. <span class="brnum">(6)</span></p>
<p><a class="sc" id="13"></a>
<a id="p_15A3_1112" class="ms"></a>
Sammādiṭṭhiṃ bhāveti … sammāsaṅkappaṃ bhāveti … sammāvācaṃ bhāveti …
sammākammantaṃ bhāveti … sammāājīvaṃ bhāveti … sammāvāyāmaṃ bhāveti …
sammāsatiṃ bhāveti … sammāsamādhiṃ bhāveti …. Ayaṃ vuccati, bhikkhave, majjhimā
paṭipadā. Imā kho, bhikkhave, tisso paṭipadā”ti. <span class="brnum">(7)</span></p>
<p class="endsection">Acelakavaggo chaṭṭho.</p>
<blockquote class="uddanagatha">
<p><a class="sc" id="14"></a>
<a id="p_15A3_1115" class="ms"></a>
Satipaṭṭhānaṃ sammappadhānaṃ,<br>
Iddhipādindriyena ca;<br>
Balaṃ bojjhaṅgo maggo ca,<br>
Paṭipadāya yojayeti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiyapaṇṇāsaka</span>
<span class="hidden">Acelakavagga</span>
</div>
</section>
<a class="previous" href="/pi/an3.155">◀ Aṅguttara Nikāya  3.155</a><a class="top" href="#"> ▲ TOP </a><a class="next" href="/pi/an3.163-182">Aṅguttara Nikāya  3.163–​182 ▶</a>
</div>
</body>
</html>