<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.50">
<article>
<div id="an4.50" class="hgroup">
<p class="division">Aṅguttara Nikāya 4</p>
<p>5. Rohitassavagga</p>
<h1>50. Upakkilesasutta</h1>
</div>
<p>
<a class="sc" id="1"></a>
<a class="pts" id="pts2.53"></a>
<a id="p_15A4_346" class="ms"></a>
<a class="msdiv" id="msdiv_50"></a>
<span class="cross" title='[{"bm":"5","desc":"Sattasatikakkhandhaka","lang":"pi","uid":"pi-tv-kd22"}]'>^</span>

“Cattārome, bhikkhave, candimasūriyānaṃ upakkilesā, yehi upakkilesehi
upakkiliṭṭhā candimasūriyā na tapanti na bhāsanti na virocanti. Katame cattāro?
Abbhā, bhikkhave, candimasūriyānaṃ upakkilesā, yena upakkilesena upakkiliṭṭhā
candimasūriyā na tapanti na bhāsanti na virocanti.</p>
<p>
<a class="sc" id="2"></a>
<a id="p_15A4_347" class="ms"></a>
Mahikā, bhikkhave, candimasūriyānaṃ upakkilesā, yena upakkilesena upakkiliṭṭhā
candimasūriyā na tapanti na bhāsanti na virocanti.</p>
<p>
<a class="sc" id="3"></a>
<a id="p_15A4_348" class="ms"></a>
Dhūmo rajo, bhikkhave, candimasūriyānaṃ upakkileso, yena upakkilesena
upakkiliṭṭhā candimasūriyā na tapanti na bhāsanti na virocanti.</p>
<p>
<a class="sc" id="4"></a>
<a id="p_15A4_349" class="ms"></a>
Rāhu, bhikkhave, asurindo candimasūriyānaṃ upakkileso, yena upakkilesena
upakkiliṭṭhā candimasūriyā na tapanti na bhāsanti na virocanti. Ime kho,
bhikkhave, cattāro candimasūriyānaṃ upakkilesā, yehi upakkilesehi upakkiliṭṭhā
candimasūriyā na tapanti na bhāsanti na virocanti.</p>
<p>
<a class="sc" id="5"></a>
<a id="p_15A4_350" class="ms"></a>
Evamevaṃ kho, bhikkhave, cattārome samaṇabrāhmaṇānaṃ upakkilesā, yehi
upakkilesehi upakkiliṭṭhā eke samaṇabrāhmaṇā na tapanti na bhāsanti na
virocanti. Katame cattāro? Santi, bhikkhave, eke samaṇabrāhmaṇā suraṃ pivanti
merayaṃ, surāmerayapānā appaṭiviratā. Ayaṃ, bhikkhave, paṭhamo
samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā
na tapanti na bhāsanti na virocanti.</p>
<p>
<a class="sc" id="6"></a>
<a id="p_15A4_351" class="ms"></a>
Santi, bhikkhave, eke samaṇabrāhmaṇā methunaṃ dhammaṃ paṭisevanti, methunasmā
dhammā appaṭiviratā. Ayaṃ, bhikkhave, dutiyo samaṇabrāhmaṇānaṃ upakkileso, yena
upakkilesena upakkiliṭṭhā eke samaṇabrāhmaṇā na tapanti na bhāsanti na
virocanti.</p>
<p>
<a class="sc" id="7"></a>
<a id="p_15A4_352" class="ms"></a>
Santi, bhikkhave, eke samaṇabrāhmaṇā jātarūparajataṃ sādiyanti,
jātarūparajatapaṭiggahaṇā appaṭiviratā. Ayaṃ, bhikkhave, tatiyo
samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā
na tapanti na bhāsanti na virocanti.</p>
<p>
<a class="sc" id="8"></a>
<a class="pts" id="pts2.54"></a>
<a id="p_15A4_353" class="ms"></a>
Santi, bhikkhave, eke samaṇabrāhmaṇā micchājīvena jīvanti, micchājīvā
appaṭiviratā. Ayaṃ, bhikkhave, catuttho samaṇabrāhmaṇānaṃ upakkileso, yena
upakkilesena upakkiliṭṭhā eke samaṇabrāhmaṇā na tapanti na bhāsanti na
virocanti. Ime kho, bhikkhave, cattāro samaṇabrāhmaṇānaṃ upakkilesā, yehi
upakkilesehi upakkiliṭṭhā eke samaṇabrāhmaṇā na tapanti na bhāsanti na
virocantīti.</p>
<blockquote class="gatha">
<p>
<a class="sc" id="9"></a>
<a id="p_15A4_354" class="ms"></a>
<span class="var" title='[{"eds":["s1","s2","s3","pts1"],"var":"rāgadusupaṭikkiṭṭhā "},{"var":"rāgadosaparikliṭṭhā ","xref":{"bm":"5","desc":"Sattasatikakkhandhaka","lang":"pi","uid":"pi-tv-kd22"}}]'>Rāgadosaparikkiṭṭhā</span>,<br>
eke samaṇabrāhmaṇā;<br>
Avijjānivutā posā,<br>
piyarūpābhinandino.
</p>
<p>
<a class="sc" id="10"></a>
<a id="p_15A4_355" class="ms"></a>
Suraṃ pivanti merayaṃ,<br>
paṭisevanti methunaṃ;<br>
Rajataṃ jātarūpañca,<br>
sādiyanti aviddasū;<br>
Micchājīvena jīvanti,<br>
eke samaṇabrāhmaṇā.
</p>
<p>
<a class="sc" id="11"></a>
<a id="p_15A4_356" class="ms"></a>
Ete upakkilesā vuttā,<br>
buddhenādiccabandhunā;<br>
Yehi <span class="var" title='[{"eds":["bj","pts1"],"var":"upakkiliṭṭhā "}]'>upakkilesehi</span>,<br>
eke samaṇabrāhmaṇā;<br>
Na tapanti na bhāsanti,<br>
<span class="var" title='[{"eds":["bj"],"var":"addhuvā sarajāpagā "},{"eds":["s1","s2","s3"],"var":"asuddhā sarajā matā "},{"eds":["pts1"],"var":"asuddhā sarajā pabhā "}]'>asuddhā sarajā magā</span>.
</p>
<p>
<a class="sc" id="12"></a>
<a id="p_15A4_357" class="ms"></a>
Andhakārena onaddhā,<br>
taṇhādāsā sanettikā;<br>
Vaḍḍhenti kaṭasiṃ ghoraṃ,<br>
ādiyanti punabbhavan”ti.
</p>
</blockquote>
<p class="endsection">Dasamaṃ.</p>
<p class="endsection">Rohitassavaggo pañcamo.</p>
<blockquote class="uddanagatha">
<p>
<a class="sc" id="13"></a>
<a id="p_15A4_361" class="ms"></a>
Samādhipañhā dve kodhā,<br>
Rohitassāpare duve;<br>
Suvidūravisākhavipallāsā,<br>
Upakkilesena te dasāti.
</p>
</blockquote>
<p class="endsutta">Paṭhamo paṇṇāsako samatto.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Rohitassavagga</span>
<span class="hidden">Samādhibhāvanāsutta</span>
</div>
</section>
<a class="previous" href="/pi/an4.49">◀ Aṅguttara Nikāya  4.49</a><a class="top" href="#"> ▲ TOP </a><a class="next" href="/pi/an4.51">Aṅguttara Nikāya  4.51 ▶</a>
</div>
</body>
</html>