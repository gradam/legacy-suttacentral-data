<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an6.44">
<article>
<div id="an6.44" class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>44. Migasālāsutta</h1>
</div>
<p>
<a class="sc" id="1"></a>
<a id="p_16A6_303" class="ms"></a>
<a class="msdiv" id="msdiv_44"></a>
<span class="cross" title='[{"bm":"1","desc":"75. Migasālāsutta","lang":"pi","uid":"an10.75"}]'>^</span>

Atha kho āyasmā ānando pubbaṇhasamayaṃ nivāsetvā pattacīvaramādāya yena
migasālāya upāsikāya nivesanaṃ tenupasaṅkami; upasaṅkamitvā paññatte āsane
nisīdi. Atha kho <span class="var" title='[{"eds":["mr"],"var":"migasāṇā "}]'>migasālā</span> upāsikā yenāyasmā ānando tenupasaṅkami; upasaṅkamitvā
āyasmantaṃ ānandaṃ abhivādetvā ekamantaṃ nisīdi. Ekamantaṃ nisinnā kho migasālā
upāsikā āyasmantaṃ ānandaṃ etadavoca:</p>
<p>
<a class="sc" id="2"></a>
<a class="pts" id="pts3.348"></a>
<a id="p_16A6_304" class="ms"></a>
“Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra
hi nāma brahmacārī ca abrahmacārī ca ubho samasamagatikā bhavissanti
abhisamparāyaṃ? Pitā me, bhante, purāṇo brahmacārī ahosi ārācārī virato methunā
gāmadhammā. So kālaṅkato bhagavatā byākato <span class="var" title='[{"eds":["mr"],"var":"sakadāgāmipatto "}]'>sakadāgāmī satto</span> tusitaṃ kāyaṃ
upapannoti. <span class="var" title='[{"eds":["si","pts1","mr"],"var":"pettayyo piyo "},{"eds":["s1","s2","s3","km"],"var":"pitu piyo "},{"var":"pitāmaho ","xref":{"bm":"1","desc":"75. Migasālāsutta","lang":"pi","uid":"an10.75"}}]'>Petteyyopi</span> me, bhante, isidatto abrahmacārī ahosi sadārasantuṭṭho.
Sopi kālaṅkato bhagavatā byākato sakadāgāmipatto tusitaṃ kāyaṃ upapannoti.
Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi
nāma brahmacārī ca abrahmacārī ca ubho samasamagatikā bhavissanti
abhisamparāyan”ti? “Evaṃ kho panetaṃ, bhagini, bhagavatā byākatan”ti.</p>
<p>
<a class="sc" id="3"></a>
<a id="p_16A6_305" class="ms"></a>
Atha kho āyasmā ānando migasālāya upāsikāya nivesane piṇḍapātaṃ gahetvā
uṭṭhāyāsanā pakkāmi. Atha kho āyasmā ānando pacchābhattaṃ piṇḍapātapaṭikkanto
yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ
nisīdi. Ekamantaṃ nisinno kho āyasmā ānando bhagavantaṃ etadavoca: </p>
<p>
<a class="sc" id="4"></a>
<a class="pts" id="pts3.349"></a>
<a id="p_16A6_306" class="ms"></a>
“Idhāhaṃ, bhante, pubbaṇhasamayaṃ nivāsetvā pattacīvaramādāya yena migasālāya
upāsikāya nivesanaṃ tenupasaṅkamiṃ; upasaṅkamitvā paññatte āsane nisīdiṃ. Atha
kho, bhante, migasālā upāsikā yenāhaṃ tenupasaṅkami; upasaṅkamitvā maṃ
abhivādetvā ekamantaṃ nisīdi. Ekamantaṃ nisinnā kho, bhante, migasālā upāsikā
maṃ etadavoca: ‘kathaṃ <span class="var" title='[{"var":"kathaṃ nāma ","xref":{"bm":"1","desc":"9. Kutūhalasālāsutta","lang":"pi","uid":"sn44.9"}}]'>kathaṃ nāmāyaṃ</span>, bhante ānanda, bhagavatā <span class="var" title='[{"var":"dhammo abhiññeyyo ","xref":{"bm":"1","desc":"9. Kutūhalasālāsutta","lang":"pi","uid":"sn44.9"}}]'>dhammo desito
aññeyyo</span>, yatra hi nāma brahmacārī ca abrahmacārī ca ubho samasamagatikā
bhavissanti abhisamparāyaṃ. Pitā me, bhante, purāṇo brahmacārī ahosi ārācārī
virato methunā gāmadhammā. So kālaṅkato bhagavatā byākato sakadāgāmipatto
tusitaṃ kāyaṃ upapannoti. Petteyyopi me, bhante, isidatto abrahmacārī ahosi
sadārasantuṭṭho. Sopi kālaṅkato bhagavatā byākato sakadāgāmipatto tusitaṃ kāyaṃ
upapannoti. Kathaṃ kathaṃ nāmāyaṃ, bhante ānanda, bhagavatā dhammo desito
aññeyyo, yatra hi nāma brahmacārī ca abrahmacārī ca ubho samasamagatikā
bhavissanti abhisamparāyan’ti? Evaṃ vutte, ahaṃ, bhante, migasālaṃ upāsikaṃ
etadavocaṃ: ‘evaṃ kho panetaṃ, bhagini, bhagavatā byākatan’”ti.</p>
<p>
<a class="sc" id="5"></a>
<a id="p_16A6_307" class="ms"></a>
“Kā cānanda, migasālā upāsikā bālā abyattā <span class="var" title='[{"eds":["bj"],"var":"ambakā ambakapaññā "},{"eds":["s1","s2","s3","km","pts1"],"var":"ambakā ambakasaññā "}]'>ammakā ammakapaññā</span>, ke ca
purisapuggalaparopariyañāṇe? Chayime, ānanda, puggalā santo saṃvijjamānā
lokasmiṃ.</p>
<p>
<a class="sc" id="6"></a>
<a id="p_16A6_308" class="ms"></a>
Katame cha? Idhānanda, ekacco puggalo sorato hoti sukhasaṃvāso, abhinandanti
sabrahmacārī ekattavāsena. Tassa savanenapi akataṃ hoti, bāhusaccenapi akataṃ
hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati. So
kāyassa bhedā paraṃ maraṇā hānāya pareti no visesāya, hānagāmīyeva hoti no
visesagāmī. <span class="brnum">(1)</span></p>
<p>
<a class="sc" id="7"></a>
<a id="p_16A6_309" class="ms"></a>
Idha panānanda, ekacco puggalo sorato hoti sukhasaṃvāso, abhinandanti
sabrahmacārī ekattavāsena. Tassa savanenapi kataṃ hoti, bāhusaccenapi kataṃ
hoti, diṭṭhiyāpi paṭividdhaṃ hoti, sāmāyikampi vimuttiṃ labhati. So kāyassa
bhedā paraṃ maraṇā visesāya pareti no hānāya, visesagāmīyeva hoti no hānagāmī.
<span class="brnum">(2)</span></p>
<p>
<a class="sc" id="8"></a>
<a id="p_16A6_310" class="ms"></a>
Tatrānanda, pamāṇikā pamiṇanti: ‘imassapi teva dhammā aparassapi teva dhammā,
kasmā tesaṃ eko hīno eko paṇīto’ti. Tañhi tesaṃ, ānanda, hoti dīgharattaṃ
ahitāya dukkhāya.</p>
<p>
<a class="sc" id="9"></a>
<a class="pts" id="pts3.350"></a>
<a id="p_16A6_311" class="ms"></a>
Tatrānanda, yvāyaṃ puggalo sorato hoti sukhasaṃvāso, abhinandanti sabrahmacārī
ekattavāsena, tassa savanenapi kataṃ hoti, bāhusaccenapi kataṃ hoti, diṭṭhiyāpi
paṭividdhaṃ hoti, sāmāyikampi vimuttiṃ labhati. Ayaṃ, ānanda, puggalo amunā
purimena puggalena abhikkantataro ca paṇītataro ca. Taṃ kissa hetu? Imaṃ
hānanda, puggalaṃ dhammasoto nibbahati, tadantaraṃ ko jāneyya aññatra
tathāgatena. Tasmātihānanda, mā puggalesu pamāṇikā ahuvattha; mā puggalesu
pamāṇaṃ gaṇhittha. Khaññati hānanda, puggalesu pamāṇaṃ gaṇhanto. Ahaṃ vā,
ānanda, puggalesu pamāṇaṃ gaṇheyyaṃ, yo vā panassa mādiso.</p>
<p>
<a class="sc" id="10"></a>
<a id="p_16A6_312" class="ms"></a>
Idha panānanda, ekaccassa puggalassa kodhamāno <span class="var" title='[{"eds":["mr"],"var":"avigato "}]'>adhigato</span> hoti, samayena
samayañcassa lobhadhammā uppajjanti. Tassa savanenapi akataṃ hoti,
bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ
na labhati. So kāyassa bhedā paraṃ maraṇā hānāya pareti no visesāya,
hānagāmīyeva hoti no visesagāmī. <span class="brnum">(3)</span></p>
<p>
<a class="sc" id="11"></a>
<a id="p_16A6_313" class="ms"></a>
Idha panānanda, ekaccassa puggalassa kodhamāno adhigato hoti, samayena
samayañcassa lobhadhammā uppajjanti. Tassa savanenapi kataṃ hoti … pe … no
hānagāmī. <span class="brnum">(4)</span></p>
<p>
<a class="sc" id="12"></a>
<a id="p_16A6_314" class="ms"></a>
Tatrānanda, pamāṇikā pamiṇanti … pe … yo vā panassa mādiso.</p>
<p>
<a class="sc" id="13"></a>
<a id="p_16A6_315" class="ms"></a>
Idha panānanda, ekaccassa puggalassa kodhamāno adhigato hoti, samayena
samayañcassa vacīsaṅkhārā uppajjanti. Tassa savanenapi akataṃ hoti … pe …
sāmāyikampi vimuttiṃ na labhati. So kāyassa bhedā paraṃ maraṇā hānāya pareti no
visesāya, hānagāmīyeva hoti no visesagāmī. <span class="brnum">(5)</span></p>
<p>
<a class="sc" id="14"></a>
<a class="pts" id="pts3.351"></a>
<a id="p_16A6_316" class="ms"></a>
Idha panānanda, ekaccassa puggalassa kodhamāno adhigato hoti, samayena
samayañcassa vacīsaṅkhārā uppajjanti. Tassa savanenapi kataṃ hoti,
bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ
labhati. So kāyassa bhedā paraṃ maraṇā visesāya pareti no hānāya,
visesagāmīyeva hoti no hānagāmī. <span class="brnum">(6)</span></p>
<p>
<a class="sc" id="15"></a>
<a id="p_16A6_317" class="ms"></a>
Tatrānanda, pamāṇikā pamiṇanti: ‘imassapi teva dhammā, aparassapi teva dhammā.
Kasmā tesaṃ eko hīno, eko paṇīto’ti? Tañhi tesaṃ, ānanda, hoti dīgharattaṃ
ahitāya dukkhāya.</p>
<p>
<a class="sc" id="16"></a>
<a id="p_16A6_318" class="ms"></a>
Tatrānanda, yassa puggalassa kodhamāno adhigato hoti, samayena samayañcassa
vacīsaṅkhārā uppajjanti, tassa savanenapi kataṃ hoti, bāhusaccenapi kataṃ hoti,
diṭṭhiyāpi paṭividdhaṃ hoti, sāmāyikampi vimuttiṃ labhati. Ayaṃ, ānanda,
puggalo amunā purimena puggalena abhikkantataro ca paṇītataro ca. Taṃ kissa
hetu? Imaṃ hānanda, puggalaṃ dhammasoto nibbahati. Tadantaraṃ ko jāneyya
aññatra tathāgatena. Tasmātihānanda, mā puggalesu pamāṇikā ahuvattha; mā
puggalesu pamāṇaṃ gaṇhittha. Khaññati hānanda, puggalesu pamāṇaṃ gaṇhanto. Ahaṃ
vā, ānanda, puggalesu pamāṇaṃ gaṇheyyaṃ, yo vā panassa mādiso.</p>
<p>
<a class="sc" id="17"></a>
<a id="p_16A6_319" class="ms"></a>
Kā cānanda, migasālā upāsikā bālā abyattā ammakā ammakapaññā, ke ca
purisapuggalaparopariyañāṇe. Ime kho, ānanda, cha puggalā santo
saṃvijjamānā lokasmiṃ.</p>
<p>
<a class="sc" id="18"></a>
<a id="p_16A6_320" class="ms"></a>
Yathārūpena, ānanda, sīlena purāṇo samannāgato ahosi, tathārūpena sīlena
isidatto samannāgato abhavissa. Nayidha purāṇo isidattassa gatimpi aññassa.
Yathārūpāya ca, ānanda, paññāya isidatto samannāgato ahosi, tathārūpāya paññāya
purāṇo samannāgato abhavissa. Nayidha isidatto purāṇassa gatimpi aññassa. Iti
kho, ānanda, ime puggalā ubho ekaṅgahīnā”ti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Dhammikavagga</span>
<span class="hidden">Nāgasutta</span>
</div>
</section>
<a class="previous" href="/pi/an6.43">◀ Aṅguttara Nikāya  6.43</a><a class="top" href="#"> ▲ TOP </a><a class="next" href="/pi/an6.45">Aṅguttara Nikāya  6.45 ▶</a>
</div>
</body>
</html>