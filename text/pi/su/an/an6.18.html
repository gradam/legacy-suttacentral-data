<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an6.18">
<article>
<div id="an6.18" class="hgroup">
<p class="division">Aṅguttara Nikāya 6</p>
<p>2. Sāraṇīyavagga</p>
<h1>18. Macchabandhasutta</h1>
</div>
<p>
<a class="sc" id="1"></a>
<a id="p_16A6_99" class="ms"></a>
<a class="msdiv" id="msdiv_18"></a>
Ekaṃ samayaṃ bhagavā kosalesu cārikaṃ carati mahatā bhikkhusaṅghena saddhiṃ.
Addasā kho bhagavā addhānamaggappaṭipanno aññatarasmiṃ padese macchikaṃ
macchabandhaṃ macche vadhitvā vadhitvā vikkiṇamānaṃ. Disvā maggā okkamma
aññatarasmiṃ rukkhamūle paññatte āsane nisīdi. Nisajja kho bhagavā bhikkhū
āmantesi: “passatha no tumhe, bhikkhave, amuṃ macchikaṃ macchabandhaṃ macche
vadhitvā vadhitvā vikkiṇamānan”ti? “Evaṃ, bhante”.</p>
<p>
<a class="sc" id="2"></a>
<a class="pts" id="pts3.302"></a>
<a id="p_16A6_100" class="ms"></a>
“Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘macchiko
macchabandho macche vadhitvā vadhitvā vikkiṇamāno tena kammena tena ājīvena
hatthiyāyī vā assayāyī vā rathayāyī vā yānayāyī vā bhogabhogī vā mahantaṃ vā
bhogakkhandhaṃ ajjhāvasanto’”ti? “No hetaṃ, bhante”. “Sādhu, bhikkhave. Mayāpi
kho etaṃ, bhikkhave, neva diṭṭhaṃ na sutaṃ: ‘macchiko macchabandho macche
vadhitvā vadhitvā vikkiṇamāno tena kammena tena ājīvena hatthiyāyī vā assayāyī
vā rathayāyī vā yānayāyī vā bhogabhogī vā mahantaṃ vā bhogakkhandhaṃ
ajjhāvasanto’ti. Taṃ kissa hetu? Te hi so, bhikkhave, macche vajjhe
<span class="var" title='[{"eds":["bj"],"var":"vadhāyopanīte "},{"eds":["s1","s2","s3","km"],"var":"vadhāyānīte "},{"eds":["mr"],"var":"vadhāya nīte "},{"note":"ka-sī, cha1-2"}]'>vadhāyupanīte</span> pāpakena manasānupekkhati, tasmā so neva hatthiyāyī hoti na
assayāyī na rathayāyī na yānayāyī na bhogabhogī, na mahantaṃ bhogakkhandhaṃ
ajjhāvasati.</p>
<p>
<a class="sc" id="3"></a>
<a id="p_16A6_101" class="ms"></a>
Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘goghātako
gāvo vadhitvā vadhitvā vikkiṇamāno tena kammena tena ājīvena hatthiyāyī vā
assayāyī vā rathayāyī vā yānayāyī vā bhogabhogī vā mahantaṃ vā bhogakkhandhaṃ
ajjhāvasanto’”ti? “No hetaṃ, bhante”. “Sādhu, bhikkhave. Mayāpi kho etaṃ,
bhikkhave, neva diṭṭhaṃ na sutaṃ: ‘goghātako gāvo vadhitvā vadhitvā vikkiṇamāno
tena kammena tena ājīvena hatthiyāyī vā assayāyī vā rathayāyī vā yānayāyī vā
bhogabhogī vā mahantaṃ vā bhogakkhandhaṃ ajjhāvasanto’ti. Taṃ kissa hetu? Te hi
so, bhikkhave, gāvo vajjhe vadhāyupanīte pāpakena manasānupekkhati, tasmā so
neva hatthiyāyī hoti na assayāyī na rathayāyī na yānayāyī na bhogabhogī, na
mahantaṃ bhogakkhandhaṃ ajjhāvasati.</p>
<p>
<a class="sc" id="4"></a>
<a class="pts" id="pts3.303"></a>
<a id="p_16A6_102" class="ms"></a>
Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘orabbhiko …
pe … <span class="var" title='[{"eds":["s1","s2","s3"],"var":"sokariko "}]'>sūkariko</span> … pe … sākuṇiko … pe … māgaviko <span class="var" title='[{"eds":["s1","s2","s3","km","pts1"],"var":"mige "}]'>mage</span> vadhitvā vadhitvā
vikkiṇamāno tena kammena tena ājīvena hatthiyāyī vā assayāyī vā rathayāyī vā
yānayāyī vā bhogabhogī vā mahantaṃ vā bhogakkhandhaṃ ajjhāvasanto’”ti? “No
hetaṃ, bhante”. “Sādhu, bhikkhave. Mayāpi kho etaṃ, bhikkhave, neva diṭṭhaṃ na
sutaṃ: ‘māgaviko mage vadhitvā vadhitvā vikkiṇamāno tena kammena tena ājīvena
hatthiyāyī vā assayāyī vā rathayāyī vā yānayāyī vā bhogabhogī vā mahantaṃ vā
bhogakkhandhaṃ ajjhāvasanto’ti. Taṃ kissa hetu? Te hi so, bhikkhave, mage
vajjhe vadhāyupanīte pāpakena manasānupekkhati, tasmā so neva hatthiyāyī hoti
na assayāyī na rathayāyī na yānayāyī na bhogabhogī, na mahantaṃ bhogakkhandhaṃ
<span class="var" title='[{"note":"idaṃ padaṃ bahūsu"}]'>ajjhāvasati. Te hi nāma</span> so, bhikkhave, tiracchānagate pāṇe vajjhe vadhāyupanīte
pāpakena <span class="var" title='[{"eds":["s1","s2","s3","mr"],"var":"manasānupekkhati, tasmā so "}]'>manasānupekkhamāno</span> neva hatthiyāyī <span class="var" title='[{"eds":["s1","s2","s3","mr"],"var":"hoti "}]'>bhavissati</span> na assayāyī na rathayāyī
na yānayāyī na bhogabhogī, na mahantaṃ bhogakkhandhaṃ <span class="var" title='[{"eds":["s1","s2","s3","mr"],"var":"ajjhāvasati "}]'>ajjhāvasissati</span>. Ko pana
vādo yaṃ manussabhūtaṃ vajjhaṃ vadhāyupanītaṃ pāpakena manasānupekkhati. Tañhi
<span class="var" title='[{"eds":["pts1","mr"],"var":"taṃ hissa "}]'>tassa</span>, bhikkhave, hoti dīgharattaṃ ahitāya dukkhāya. Kāyassa bhedā paraṃ maraṇā
apāyaṃ duggatiṃ vinipātaṃ nirayaṃ upapajjatī”ti.</p>
<p class="endsection">Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Sāraṇīyavagga</span>
<span class="hidden">Paṭhamasāraṇīyasutta</span>
</div>
</section>
<a class="previous" href="/pi/an6.17">◀ Aṅguttara Nikāya  6.17</a><a class="top" href="#"> ▲ TOP </a><a class="next" href="/pi/an6.19">Aṅguttara Nikāya  6.19 ▶</a>
</div>
</body>
</html>