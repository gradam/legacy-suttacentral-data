<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.46">
<article>
<div id="an8.46" class="hgroup">
<p class="division">Aṅguttara Nikāya 8</p>
<p>5. Uposathavagga</p>
<h1><span class="var" id="note172" title="anu­rud­dha­manā­pa­kāyika­suttaṃ (bj)">46. Anuruddhasutta</span></h1>
</div>
<p><a class="sc" id="1"></a>
<a class="pts1" id="pts4.263"></a>
<a id="p_17A8_443" class="ms"></a>
<a class="msdiv" id="msdiv_46"></a>
Ekaṃ samayaṃ bhagavā kosambiyaṃ viharati ghositārāme. Tena kho pana samayena
āyasmā anuruddho divāvihāraṃ gato hoti paṭisallīno. Atha kho sambahulā
manāpakāyikā devatā yenāyasmā anuruddho tenu­pasaṅka­miṃsu; upasaṅkamitvā
āyasmantaṃ anuruddhaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā
devatā āyasmantaṃ anuruddhaṃ etadavocuṃ: “mayaṃ, bhante anuruddha, manāpakāyikā
nāma devatā tīsu ṭhānesu issariyaṃ kārema vasaṃ vattema. Mayaṃ, bhante
anuruddha, yādisakaṃ vaṇṇaṃ ākaṅkhāma tādisakaṃ vaṇṇaṃ ṭhānaso paṭilabhāma;
yādisakaṃ saraṃ ākaṅkhāma tādisakaṃ saraṃ ṭhānaso paṭilabhāma; yādisakaṃ sukhaṃ
ākaṅkhāma tādisakaṃ sukhaṃ ṭhānaso paṭilabhāma. Mayaṃ, bhante anuruddha,
manāpakāyikā nāma devatā imesu tīsu ṭhānesu issariyaṃ kārema vasaṃ vattemā”ti.</p>
<p><a class="sc" id="2"></a>
<a id="p_17A8_444" class="ms"></a>
Atha kho āyasmato anuruddhassa etadahosi: “aho vatimā devatā sabbāva nīlā assu
nīlavaṇṇā nīlavatthā nīlālaṅkārā”ti. Atha kho tā devatā āyasmato anuruddhassa
cittamaññāya sabbāva nīlā ahesuṃ nīlavaṇṇā nīlavatthā nīlālaṅkārā.</p>
<p><a class="sc" id="3"></a>
<a id="p_17A8_445" class="ms"></a>
Atha kho āyasmato anuruddhassa etadahosi: “aho vatimā devatā sabbāva pītā assu
… pe … sabbāva lohitakā assu … sabbāva odātā assu odātavaṇṇā odātavatthā
odātālaṅkārā”ti. Atha kho tā devatā āyasmato anuruddhassa cittamaññāya sabbāva
odātā ahesuṃ odātavaṇṇā odātavatthā odātālaṅkārā.</p>
<p><a class="sc" id="4"></a>
<a class="pts1" id="pts4.264"></a>
<a id="p_17A8_446" class="ms"></a>
Atha kho tā devatā ekā <span class="var" title="ekāva (s1-3, pts1)" id="note173">ca</span> gāyi ekā <span class="var" title="ekāva (s1-3, pts1)" id="note174">ca</span> <span class="var" title="ekāva (s1-3, pts1)" id="note175">nacci ekā ca</span> accharaṃ vādesi. Seyyathāpi
nāma pañcaṅgikassa <span class="var" title="turiyassa (bj, s1-3, pts1)" id="note176">tūriyassa</span> suvinītassa sup­paṭi­patā­ḷi­tassa kusalehi
susaman­nā­hatassa saddo hoti vaggu ca rajanīyo ca kamanīyo ca pemanīyo ca
madanīyo ca; evamevaṃ tāsaṃ devatānaṃ alaṅkārānaṃ saddo hoti vaggu ca rajanīyo
ca kamanīyo ca pemanīyo ca madanīyo ca. Atha kho āyasmā anuruddho indriyāni
okkhipi.</p>
<p><a class="sc" id="5"></a>
<a id="p_17A8_447" class="ms"></a>
Atha kho tā devatā “<span class="var" title="na kho ayyo (bj)" id="note177">na khvayyo</span> anuruddho <span class="var" title="sādīyatīti (bj) | sādayatīti (saddanīti dhātumālā)" id="note178">sādiyatī”ti</span> tat­the­vantara­dhāyiṃsu.
Atha kho āyasmā anuruddho sāyanhasamayaṃ paṭisallānā vuṭṭhito yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā anuruddho bhagavantaṃ etadavoca:</p>
<p><a class="sc" id="6"></a>
<a id="p_17A8_448" class="ms"></a>
“Idhāhaṃ, bhante, divāvihāraṃ gato homi paṭisallīno. Atha kho, bhante,
sambahulā manāpakāyikā devatā yenāhaṃ tenu­pasaṅka­miṃsu; upasaṅkamitvā maṃ
abhivādetvā ekamantaṃ aṭṭhaṃsu. Ekamantaṃ ṭhitā kho, bhante, tā devatā maṃ
etadavocuṃ: ‘mayaṃ, bhante anuruddha, manāpakāyikā nāma devatā tīsu ṭhānesu
issariyaṃ kārema vasaṃ vattema. Mayaṃ, bhante anuruddha, yādisakaṃ vaṇṇaṃ
ākaṅkhāma tādisakaṃ vaṇṇaṃ ṭhānaso paṭilabhāma; yādisakaṃ saraṃ ākaṅkhāma
tādisakaṃ saraṃ ṭhānaso paṭilabhāma; yādisakaṃ sukhaṃ ākaṅkhāma tādisakaṃ
sukhaṃ ṭhānaso paṭilabhāma. Mayaṃ, bhante anuruddha, manāpakāyikā nāma devatā
imesu tīsu ṭhānesu issariyaṃ kārema vasaṃ vattemā’ti. Tassa mayhaṃ, bhante,
etadahosi: ‘aho vatimā devatā sabbāva nīlā assu nīlavaṇṇā nīlavatthā
nīlālaṅkārā’ti. Atha kho, bhante, tā devatā mama cittamaññāya sabbāva nīlā
ahesuṃ nīlavaṇṇā nīlavatthā nīlālaṅkārā.</p>
<p><a class="sc" id="7"></a>
<a class="pts1" id="pts4.265"></a>
<a id="p_17A8_449" class="ms"></a>
Tassa mayhaṃ, bhante, etadahosi: ‘aho vatimā devatā sabbāva pītā assu … pe …
sabbāva lohitakā assu … pe … sabbāva odātā assu odātavaṇṇā odātavatthā
odātālaṅkārā’ti. Atha kho, bhante, tā devatā mama cittamaññāya sabbāva odātā
ahesuṃ odātavaṇṇā odātavatthā odātālaṅkārā.</p>
<p><a class="sc" id="8"></a>
<a id="p_17A8_450" class="ms"></a>
Atha kho, bhante, tā devatā ekā ca gāyi ekā ca nacci ekā ca accharaṃ vādesi.
Seyyathāpi nāma pañcaṅgikassa tūriyassa suvinītassa sup­paṭi­patā­ḷi­tassa kusalehi
susaman­nā­hatassa saddo hoti vaggu ca rajanīyo ca kamanīyo ca pemanīyo ca
madanīyo ca; evamevaṃ tāsaṃ devatānaṃ alaṅkārānaṃ saddo hoti vaggu ca rajanīyo
ca kamanīyo ca pemanīyo ca madanīyo ca. Atha khvāhaṃ, bhante, indriyāni
okkhipi.</p>
<p><a class="sc" id="9"></a>
<a id="p_17A8_451" class="ms"></a>
Atha kho, bhante, tā devatā ‘na khvayyo anuruddho sādiyatī’ti
tat­the­vantara­dhāyiṃsu. Katihi nu kho, bhante, dhammehi samannāgato mātugāmo
kāyassa bhedā paraṃ maraṇā ­ma­nāpa­kā­yi­kānaṃ devānaṃ sahabyataṃ upapajjatī”ti?</p>
<p><a class="sc" id="10"></a>
<a id="p_17A8_452" class="ms"></a>
“Aṭṭhahi kho, anuruddha, dhammehi samannāgato mātugāmo kāyassa bhedā paraṃ
maraṇā ­ma­nāpa­kā­yi­kānaṃ devānaṃ sahabyataṃ upapajjati. Katamehi aṭṭhahi? Idha,
anuruddha, mātugāmo yassa mātāpitaro bhattuno denti atthakāmā hitesino
anukampakā anukampaṃ upādāya tassa hoti pubbuṭṭhāyinī pacchānipātinī
kiṅ­kā­ra­paṭis­sāvinī manāpacārinī piyavādinī. <span class="brnum">(1)</span></p>
<p><a class="sc" id="11"></a>
<a id="p_17A8_453" class="ms"></a>
Ye te bhattu <span class="var" title="guruno (mr)" id="note179">garuno</span> honti—mātāti vā pitāti vā samaṇab­rāhma­ṇāti vā—te
sakkaroti, <span class="var" title="garukaroti (bj, s1-3, pts1)" id="note180">garuṃ karoti</span>, māneti, pūjeti, abbhāgate ca āsanodakena paṭipūjeti. <span class="brnum">(2)</span></p>
<p><a class="sc" id="12"></a>
<a id="p_17A8_454" class="ms"></a>
Ye te bhattu abbhantarā kammantā—uṇṇāti vā kappāsāti vā—tattha dakkhā hoti
analasā <span class="var" title="tatrūpāyāya (bj)" id="note181">tatrupāyāya</span> vīmaṃsāya samannāgatā alaṃ kātuṃ alaṃ saṃvidhātuṃ. <span class="brnum">(3)</span></p>
<p><a class="sc" id="13"></a>
<a class="pts1" id="pts4.266"></a>
<a id="p_17A8_455" class="ms"></a>
Yo so bhattu abbhantaro antojano—dāsāti vā pessāti vā kammakarāti vā—tesaṃ
katañca katato jānāti akatañca akatato jānāti, gilānakānañca balābalaṃ jānāti
khādanīyaṃ bho­janī­yañ­cassa <span class="var" title="paccayena (s1, s2) | paccayaṃsena (s3) | paccattaṃsena (mr)" id="note182">paccaṃsena</span> saṃvibhajati. <span class="brnum">(4)</span></p>
<p><a class="sc" id="14"></a>
<a id="p_17A8_456" class="ms"></a>
Yaṃ bhattu āharati dhanaṃ vā dhaññaṃ vā jātarūpaṃ vā taṃ ārakkhena guttiyā
sampādeti, tattha ca hoti adhuttī athenī asoṇḍī avināsikā. <span class="brnum">(5)</span></p>
<p><a class="sc" id="15"></a>
<a id="p_17A8_457" class="ms"></a>
Upāsikā kho pana hoti buddhaṃ saraṇaṃ gatā dhammaṃ saraṇaṃ gatā saṅghaṃ saraṇaṃ
gatā. <span class="brnum">(6)</span></p>
<p><a class="sc" id="16"></a>
<a id="p_17A8_458" class="ms"></a>
Sīlavatī kho pana hoti—pāṇātipātā paṭiviratā, adinnādānā paṭiviratā,
kāmesu­micchā­cārā paṭiviratā, musāvādā paṭiviratā, surā­meraya­majja­pa­mā­daṭṭhānā paṭiviratā. <span class="brnum">(7)</span></p>
<p><a class="sc" id="17"></a>
<a id="p_17A8_459" class="ms"></a>
Cāgavatī kho pana hoti. Viga­tamala­mac­che­rena cetasā agāraṃ ajjhāvasati
<span class="var" title="muttacāgī (s1-3)" id="note183">muttacāgā</span> <span class="var" title="payatapāṇi (bj) | payatapāṇī (s1-3, pts1, mr)" id="note184">payatapāṇinī</span> vossaggaratā yācayogā dāna­saṃ­vibhā­ga­ratā. <span class="brnum">(8)</span></p>
<p><a class="sc" id="18"></a>
<a id="p_17A8_460" class="ms"></a>
Imehi kho, anuruddha, aṭṭhahi dhammehi samannāgato mātugāmo kāyassa bhedā paraṃ
maraṇā ­ma­nāpa­kā­yi­kānaṃ devānaṃ sahabyataṃ upapajjatīti.</p>
<blockquote class="gatha">
<p><a class="sc" id="19"></a>
<a id="p_17A8_461" class="ms"></a>
Yo naṃ bharati sabbadā,<br>
niccaṃ ātāpi ussuko;<br>
<span class="var" title="taṃ sabbakāmaharaṃ (s1-3, pts1) sabbakāmaharaṃ (^an5.33#1 [33. Uggahasutta])" id="note185">Taṃ sabbakāmadaṃ</span> posaṃ,<br>
bhattāraṃ nātimaññati.
</p>
<p><a class="sc" id="20"></a>
<a id="p_17A8_462" class="ms"></a>
Na cāpi sotthi bhattāraṃ,<br>
issāvādena rosaye;<br>
Bhattu ca garuno sabbe,<br>
paṭipūjeti paṇḍitā.
</p>
<p><a class="sc" id="21"></a>
<a id="p_17A8_463" class="ms"></a>
<span class="var" title="uṭṭhāyikā (mr)" id="note186">Uṭṭhāhikā</span> analasā,<br>
saṅga­hita­parij­janā;<br>
Bhattu manāpaṃ carati,<br>
sambhataṃ anurakkhati.
</p>
<p><a class="sc" id="22"></a>
<a id="p_17A8_464" class="ms"></a>
Yā evaṃ vattati nārī,<br>
bhattu chandavasānugā;<br>
<span class="var" title="manāpakāyikā (si, mr)" id="note187">Manāpā nāma te</span> devā,<br>
yattha sā upapajjatī”ti.
</p>
</blockquote>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Uposathavagga</span>
<span class="hidden">Saṅ­khit­tū­posa­tha­sutta</span>
</div>
</section>
<a class="previous" href="/pi/an8.45">◀ Aṅguttara Nikāya  8.45</a><a class="top" href="#"> ▲ TOP </a><a class="next" href="/pi/an8.47">Aṅguttara Nikāya  8.47 ▶</a>
</div>
</body>
</html>