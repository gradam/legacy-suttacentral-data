<!DOCTYPE html>
<html data-prev="an10.176" data-next="an10.178">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.177">
<article>
<div class="hgroup">
<p class="division">Aṅguttara Nikāya 10</p>
<p>17. Jāṇussoṇivagga</p>
<h1>177. Jāṇussoṇisutta</h1>
</div>
<p><a class="sc" id="1"></a><a class="pts" id="pts5.269"></a><a id="p_17A10_1299" class="ms"></a><a class="msdiv" id="msdiv_177"></a>Atha kho jāṇussoṇi brāhmaṇo yena bhagavā tenupasaṅkami; upasaṅkamitvā bhagavatā
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho jāṇussoṇi brāhmaṇo bhagavantaṃ etadavoca: </p>
<p><a class="sc" id="2"></a><a id="p_17A10_1300" class="ms"></a>“Mayamassu, bho gotama, brāhmaṇā nāma<span class="cross" title="^mi6.4.4#1 [Pubba­petā­di­sapañha]" id="note278">*</span>. Dānāni dema, saddhāni karoma: ‘idaṃ
dānaṃ petānaṃ ñāti­sālo­hi­tā­naṃ upakappatu, idaṃ dānaṃ petā ñātisālohitā
paribhuñjantū’ti. Kacci taṃ, bho gotama, dānaṃ petānaṃ ñāti­sālo­hi­tā­naṃ
upakappati; kacci te petā ñātisālohitā taṃ dānaṃ paribhuñjantī”ti? “Ṭhāne kho,
brāhmaṇa, upakappati, no aṭṭhāne”ti.</p>
<p><a class="sc" id="3"></a><a id="p_17A10_1301" class="ms"></a>“<span class="var" title="katamañca pana bho (bj, pts1) katamaṃ bho (s1-3)" id="note279">Katamaṃ pana, bho</span> gotama, ṭhānaṃ, katamaṃ aṭṭhānan”ti? “Idha, brāhmaṇa, ekacco
pāṇātipātī hoti, adinnādāyī hoti, kāmesu­micchā­cārī hoti, musāvādī hoti,
pisuṇavāco hoti, pharusavāco hoti, samphappalāpī hoti, abhijjhālu hoti,
byāpannacitto hoti, micchādiṭṭhiko hoti. So kāyassa bhedā paraṃ maraṇā nirayaṃ
upapajjati. Yo nerayikānaṃ sattānaṃ āhāro, tena so tattha yāpeti, tena so
tattha tiṭṭhati. <span class="var" title="idaṃ (s1-3)" id="note280">Idampi</span> kho, brāhmaṇa, aṭṭhānaṃ yattha ṭhitassa taṃ dānaṃ na
upakappati.</p>
<p><a class="sc" id="4"></a><a id="p_17A10_1302" class="ms"></a>Idha pana, brāhmaṇa, ekacco pāṇātipātī … pe … micchādiṭṭhiko hoti. So kāyassa
bhedā paraṃ maraṇā tiracchā­na­yoniṃ upapajjati. Yo tiracchā­na­yoni­kānaṃ sattānaṃ
āhāro, tena so tattha yāpeti, tena so tattha tiṭṭhati. Idampi kho, brāhmaṇa,
aṭṭhānaṃ yattha ṭhitassa taṃ dānaṃ na upakappati.</p>
<p><a class="sc" id="5"></a><a class="pts" id="pts5.270"></a><a id="p_17A10_1303" class="ms"></a>Idha pana, brāhmaṇa, ekacco pāṇātipātā paṭivirato hoti, adinnādānā paṭivirato
hoti, kāmesu­micchā­cārā paṭivirato hoti, musāvādā paṭivirato hoti, pisuṇāya
vācāya paṭivirato hoti, pharusāya vācāya paṭivirato hoti, samphappalāpā
paṭivirato hoti, anabhijjhālu hoti, abyāpannacitto hoti, sammādiṭṭhiko hoti. So
kāyassa bhedā paraṃ maraṇā manussānaṃ sahabyataṃ upapajjati. Yo manussānaṃ
āhāro, tena so tattha yāpeti, tena so tattha tiṭṭhati. Idampi kho, brāhmaṇa,
aṭṭhānaṃ yattha ṭhitassa taṃ dānaṃ na upakappati.</p>
<p><a class="sc" id="6"></a><a id="p_17A10_1304" class="ms"></a>Idha pana, brāhmaṇa, ekacco pāṇātipātā paṭivirato hoti … pe … sammādiṭṭhiko
hoti. So kāyassa bhedā paraṃ maraṇā devānaṃ sahabyataṃ upapajjati. Yo devānaṃ
āhāro, tena so tattha yāpeti, tena so tattha tiṭṭhati. Idampi, brāhmaṇa,
aṭṭhānaṃ yattha ṭhitassa taṃ dānaṃ upakappati.</p>
<p><a class="sc" id="7"></a><a id="p_17A10_1305" class="ms"></a>Idha pana, brāhmaṇa, ekacco pāṇātipātī hoti … pe … micchādiṭṭhiko hoti. So
kāyassa bhedā paraṃ maraṇā pettivisayaṃ upapajjati. Yo petti­vesa­yi­kānaṃ
sattānaṃ āhāro, tena so tattha yāpeti, tena so tattha tiṭṭhati, yaṃ vā panassa
ito anup­pavec­chanti <span class="var" title="mittā vā amaccā vā ñātī vā sālohitā vā (bj, pts1)" id="note281">mittāmaccā vā ñātisālohitā vā</span>, tena so tattha yāpeti, tena
so tattha tiṭṭhati. Idaṃ kho, brāhmaṇa, ṭhānaṃ yattha ṭhitassa taṃ dānaṃ
upakappatī”ti.</p>
<p><a class="sc" id="8"></a><a id="p_17A10_1306" class="ms"></a>“Sace pana, bho gotama, so peto ñātisālohito taṃ ṭhānaṃ anupapanno hoti, ko taṃ
dānaṃ paribhuñjatī”ti? “Aññepissa, brāhmaṇa, petā ñātisālohitā taṃ ṭhānaṃ
upapannā honti, te taṃ dānaṃ paribhuñjantī”ti.</p>
<p><a class="sc" id="9"></a><a class="pts" id="pts5.271"></a><a id="p_17A10_1307" class="ms"></a>“Sace pana, bho gotama, so ceva peto ñātisālohito taṃ ṭhānaṃ anupapanno hoti
aññepissa ñātisālohitā petā taṃ ṭhānaṃ anupapannā honti, ko taṃ dānaṃ
paribhuñjatī”ti? “Aṭṭhānaṃ kho etaṃ, brāhmaṇa, anavakāso yaṃ taṃ ṭhānaṃ
vivittaṃ assa iminā dīghena addhunā yadidaṃ petehi ñātisālohitehi. Api ca,
brāhmaṇa, dāyakopi anipphalo”ti.</p>
<p><a class="sc" id="10"></a><a id="p_17A10_1308" class="ms"></a>“Aṭṭhānepi bhavaṃ gotamo parikappaṃ vadatī”ti? “Aṭṭhānepi kho ahaṃ, brāhmaṇa,
parikappaṃ vadāmi. Idha, brāhmaṇa, ekacco pāṇātipātī hoti, adinnādāyī hoti,
kāmesu­micchā­cārī hoti, musāvādī hoti, pisuṇavāco hoti, pharusavāco hoti,
samphappalāpī hoti, abhijjhālu hoti, byāpannacitto hoti, micchādiṭṭhiko hoti;
so dātā hoti samaṇassa vā brāhmaṇassa vā annaṃ pānaṃ vatthaṃ yānaṃ
mālā­gandha­vi­lepa­naṃ sey­yāvasa­tha­padī­peyyaṃ. So kāyassa bhedā paraṃ maraṇā
hatthīnaṃ sahabyataṃ upapajjati. So tattha <span class="var" title="mālā­gandha­vi­lepa­nassa nānālaṅkārassa (mr)" id="note282">lābhī hoti annassa pānassa
­mālānā­nā­laṅkā­rassa</span>.</p>
<p><a class="sc" id="11"></a><a id="p_17A10_1309" class="ms"></a>Yaṃ kho, brāhmaṇa, idha pāṇātipātī adinnādāyī kāmesu­micchā­cārī musāvādī
pisuṇavāco pharusavāco samphappalāpī abhijjhālu byāpannacitto micchādiṭṭhiko,
tena so kāyassa bhedā paraṃ maraṇā hatthīnaṃ sahabyataṃ upapajjati. Yañca kho
so dātā hoti samaṇassa vā brāhmaṇassa vā annaṃ pānaṃ vatthaṃ yānaṃ
mālā­gandha­vi­lepa­naṃ sey­yāvasa­tha­padī­peyyaṃ, tena so tattha lābhī hoti annassa
pānassa ­mālānā­nā­laṅkā­rassa.</p>
<p><a class="sc" id="12"></a><a id="p_17A10_1310" class="ms"></a>Idha pana, brāhmaṇa, ekacco pāṇātipātī hoti … pe … micchādiṭṭhiko hoti. So dātā
hoti samaṇassa vā brāhmaṇassa vā annaṃ pānaṃ vatthaṃ yānaṃ mālā­gandha­vi­lepa­naṃ
sey­yāvasa­tha­padī­peyyaṃ. So kāyassa bhedā paraṃ maraṇā assānaṃ sahabyataṃ
upapajjati … pe … gunnaṃ sahabyataṃ upapajjati … pe … kukkurānaṃ sahabyataṃ
<span class="var" title="\" kukkur sahabyata upapajjat aya v si potthakesu na dissati pts1 potthake adholipi. ta dasav id="note283">upapajjati</span>. So tattha lābhī hoti annassa pānassa ­mālānā­nā­laṅkā­rassa.</p>
<p><a class="sc" id="13"></a><a class="pts" id="pts5.272"></a><a id="p_17A10_1311" class="ms"></a>Yaṃ kho, brāhmaṇa, idha pāṇātipātī … pe … micchādiṭṭhiko, tena so kāyassa bhedā
paraṃ maraṇā kukkurānaṃ sahabyataṃ upapajjati. Yañca kho so dātā hoti samaṇassa
vā brāhmaṇassa vā annaṃ pānaṃ vatthaṃ yānaṃ mālā­gandha­vi­lepa­naṃ
sey­yāvasa­tha­padī­peyyaṃ, tena so tattha lābhī hoti annassa pānassa
­mālānā­nā­laṅkā­rassa.</p>
<p><a class="sc" id="14"></a><a id="p_17A10_1312" class="ms"></a>Idha pana, brāhmaṇa, ekacco pāṇātipātā paṭivirato hoti … pe … sammādiṭṭhiko
hoti. So dātā hoti samaṇassa vā brāhmaṇassa vā annaṃ pānaṃ vatthaṃ yānaṃ
mālā­gandha­vi­lepa­naṃ sey­yāvasa­tha­padī­peyyaṃ. So kāyassa bhedā paraṃ maraṇā
manussānaṃ sahabyataṃ upapajjati. So tattha lābhī hoti mānusakānaṃ pañcannaṃ
kāmaguṇānaṃ.</p>
<p><a class="sc" id="15"></a><a id="p_17A10_1313" class="ms"></a>Yaṃ kho, brāhmaṇa, idha pāṇātipātā paṭivirato hoti … pe … sammādiṭṭhiko, tena
so kāyassa bhedā paraṃ maraṇā manussānaṃ sahabyataṃ upapajjati. Yañca kho so
dātā hoti samaṇassa vā brāhmaṇassa vā annaṃ pānaṃ vatthaṃ yānaṃ
mālā­gandha­vi­lepa­naṃ sey­yāvasa­tha­padī­peyyaṃ, tena so tattha lābhī hoti
mānusakānaṃ pañcannaṃ kāmaguṇānaṃ.</p>
<p><a class="sc" id="16"></a><a class="pts" id="pts5.273"></a><a id="p_17A10_1314" class="ms"></a>Idha pana, brāhmaṇa, ekacco pāṇātipātā paṭivirato hoti … pe … sammādiṭṭhiko
hoti. So dātā hoti samaṇassa vā brāhmaṇassa vā annaṃ pānaṃ vatthaṃ yānaṃ
mālā­gandha­vi­lepa­naṃ sey­yāvasa­tha­padī­peyyaṃ. So kāyassa bhedā paraṃ maraṇā
devānaṃ sahabyataṃ upapajjati. So tattha lābhī hoti dibbānaṃ pañcannaṃ
kāmaguṇānaṃ.</p>
<p><a class="sc" id="17"></a><a id="p_17A10_1315" class="ms"></a>Yaṃ kho, brāhmaṇa, idha pāṇātipātā paṭivirato hoti … pe … sammādiṭṭhiko, tena
so kāyassa bhedā paraṃ maraṇā devānaṃ sahabyataṃ upapajjati. Yañca kho so dātā
hoti samaṇassa vā brāhmaṇassa vā annaṃ pānaṃ vatthaṃ yānaṃ mālā­gandha­vi­lepa­naṃ
sey­yāvasa­tha­padī­peyyaṃ, tena so tattha lābhī hoti dibbānaṃ pañcannaṃ
kāmaguṇānaṃ. Api ca, brāhmaṇa, dāyakopi anipphalo”ti.</p>
<p><a class="sc" id="18"></a><a id="p_17A10_1316" class="ms"></a>“Acchariyaṃ, bho gotama, abbhutaṃ, bho gotama. Yāvañcidaṃ, bho gotama, alameva
dānāni dātuṃ, alaṃ saddhāni kātuṃ, yatra hi nāma dāyakopi anipphalo”ti.
“<span class="var" title="evametaṃ brāhmaṇa evametaṃ brāhmaṇa (bj, s1-3)" id="note284">Evametaṃ, brāhmaṇa</span>, dāyakopi hi, brāhmaṇa, anipphalo”ti.</p>
<p><a class="sc" id="19"></a><a id="p_17A10_1317" class="ms"></a>“Abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ
gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Ekādasamaṃ.</p>
<p class="endsection">Jāṇussoṇivaggo dutiyo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catut­tha­paṇṇā­saka</span>
<span class="hidden">Jāṇussoṇivagga</span>
<span class="hidden">Brāhma­ṇa­pac­coro­haṇī­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>