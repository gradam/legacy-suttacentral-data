<!DOCTYPE html>
<html data-prev="an4.54" data-next="an4.56">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.55">
<article>
<div class="hgroup">
<p class="division">Aṅguttara Nikāya 4</p>
<p>6. ­Puññā­bhi­sanda­vagga</p>
<h1>55. Paṭha­ma­sama­jīvī­sutta</h1>
</div>
<p><a class="sc" id="1"></a>
<a id="p_15A4_405" class="ms"></a>
<a class="msdiv" id="msdiv_55"></a>
<span class="evam">Evaṃ me sutaṃ—​</span>   ekaṃ samayaṃ bhagavā bhaggesu viharati <span class="var" title="suṃsumāragire (bj, s1-3, km, pts1)" id="note178">susumāragire</span> <span class="var" title="bhesakalāvane (bj, pts1, mr)" id="note179">bhesakaḷāvane</span> migadāye.
Atha kho bhagavā pubbaṇ­ha­samayaṃ nivāsetvā patta­cīvara­mādāya yena nakulapituno
gahapatissa nivesanaṃ tenupasaṅkami; upasaṅkamitvā paññatte āsane nisīdi. Atha
kho nakulapitā ca gahapati nakulamātā ca gahapatānī yena bhagavā
tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu.
Ekamantaṃ nisinno kho nakulapitā gahapati bhagavantaṃ etadavoca:</p>
<p><a class="sc" id="2"></a>
<a id="p_15A4_406" class="ms"></a>
“Yato me, bhante, nakulamātā gahapatānī daharasseva daharā ānītā, nābhijānāmi
nakulamātaraṃ gahapatāniṃ manasāpi aticaritā, kuto pana kāyena. Iccheyyāma
mayaṃ, bhante, diṭṭhe ceva dhamme aññamaññaṃ passituṃ abhisam­parā­yañca
aññamaññaṃ passitun”ti. Nakulamātāpi kho gahapatānī bhagavantaṃ etadavoca:
“yatohaṃ, bhante, nakulapituno gahapatissa daharasseva daharā ānītā,
nābhijānāmi nakulapitaraṃ gahapatiṃ manasāpi aticaritā, kuto pana kāyena.
Iccheyyāma mayaṃ, bhante, diṭṭhe ceva dhamme aññamaññaṃ passituṃ
abhisam­parā­yañca aññamaññaṃ passitun”ti.</p>
<p><a class="sc" id="3"></a>
<a class="pts1" id="pts2.62"></a>
<a id="p_15A4_407" class="ms"></a>
“Ākaṅkheyyuñce, gahapatayo, ubho jānipatayo diṭṭhe ceva dhamme aññamaññaṃ
passituṃ abhisam­parā­yañca aññamaññaṃ passituṃ <span class="var" title="ubho ca (bj, pts1)" id="note180">ubhova</span> assu samasaddhā samasīlā
samacāgā samapaññā, te diṭṭhe ceva dhamme aññamaññaṃ passanti abhisam­parā­yañca
aññamaññaṃ <span class="var" title="passissantīti (mr)" id="note181">passantīti</span>.</p>
<blockquote class="gatha">
<p><a class="sc" id="4"></a>
<a id="p_15A4_408" class="ms"></a>
Ubho saddhā vadaññū ca,<br>
saññatā dhammajīvino;<br>
Te honti jānipatayo,<br>
aññamaññaṃ piyaṃvadā.
</p>
<p><a class="sc" id="5"></a>
<a id="p_15A4_409" class="ms"></a>
Atthāsaṃ pacurā honti,<br>
phāsukaṃ upajāyati;<br>
Amittā dummanā honti,<br>
ubhinnaṃ samasīlinaṃ.
</p>
<p><a class="sc" id="6"></a>
<a id="p_15A4_410" class="ms"></a>
Idha dhammaṃ caritvāna,<br>
samasīlabbatā ubho;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">­Puññā­bhi­sanda­vagga</span>
<span class="hidden">Paṭha­ma­puññā­bhi­sanda­sutta</span>
</aside>
</section>
<a class="previous" href="/pi/an4.54">◀ Aṅguttara Nikāya  4.54</a><a class="top" href="#"> ▲ TOP </a><a class="next" href="/pi/an4.56">Aṅguttara Nikāya  4.56 ▶</a>
</div>
</body>
</html>