<!DOCTYPE html>
<html data-prev="an10.14" data-next="an10.16">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.15">
<article>
<div class="hgroup">
<p class="division">Aṅguttara Nikāya 10</p>
<p>2. Nāthavagga</p>
<h1>15. Appamādasutta</h1>
</div>
<p><span class="cross" title="^sn45.139#1 [139. Tathāgatasutta] | ^an4.34#1 [34. Aggap­pasā­da­sutta] | ^an5.32#1 [32. Cundīsutta] | ^it90#1 [Aggap­pasā­da­sutta] | ^ne6#508 [Sāsanapaṭṭhāna] | ^mi5.5.3#1 [Buddha­ap­pābādha­pañha]" id="note25">*</span>
<a class="sc" id="1"></a><a id="p_17A10_79" class="ms"></a><a class="msdiv" id="msdiv_15"></a>“Yāvatā, bhikkhave, sattā apadā vā dvipadā vā catuppadā vā bahuppadā vā rūpino
vā arūpino vā saññino vā asaññino vā nevasaññi­nāsaññino vā, tathāgato tesaṃ
aggamakkhāyati arahaṃ sammāsambuddho; evamevaṃ kho, bhikkhave, ye keci kusalā
dhammā, sabbe te appamādamūlakā appa­māda­samo­saraṇā. <span class="var" title="tesaṃ dhammānaṃ (bj, pts1, mr)" id="note26">Appamādo tesaṃ</span>
aggamakkhāyati. <span class="brnum">(1)</span></p>
<p><a class="sc" id="2"></a><a id="p_17A10_80" class="ms"></a>Seyyathāpi, bhikkhave, yāni kānici <span class="var" title="jaṅgamānaṃ (bj)" id="note27">jaṅgalānaṃ</span> pāṇānaṃ padajātāni, sabbāni tāni
hatthipade samodhānaṃ gacchanti, hatthipadaṃ tesaṃ aggamakkhāyati, yadidaṃ
mahantattena; evamevaṃ kho, bhikkhave, ye keci kusalā dhammā, sabbe te
appamādamūlakā appa­māda­samo­saraṇā. <span class="var" title="tesaṃ dhammānaṃ (bj, pts1, mr)" id="note28">Appamādo tesaṃ</span> aggamakkhāyati. <span class="brnum">(2)</span></p>
<p><a class="sc" id="3"></a><a id="p_17A10_81" class="ms"></a>Seyyathāpi, bhikkhave, kūṭāgārassa yā kāci gopānasiyo sabbā tā kūṭaṅgamā
kūṭaninnā kūṭasamosaraṇā, kūṭo tāsaṃ aggamakkhāyati; evamevaṃ kho, bhikkhave,
ye keci kusalā dhammā, sabbe te appamādamūlakā appa­māda­samo­saraṇā. Appamādo
tesaṃ aggamakkhāyati. <span class="brnum">(3)</span></p>
<p><a class="sc" id="4"></a><a class="pts1" id="pts5.22"></a><a id="p_17A10_82" class="ms"></a>Seyyathāpi, bhikkhave, ye keci mūlagandhā, kāḷānusāriyaṃ tesaṃ aggamakkhāyati;
evamevaṃ kho, bhikkhave … pe …. <span class="brnum">(4)</span></p>
<p><a class="sc" id="5"></a><a id="p_17A10_83" class="ms"></a>Seyyathāpi, bhikkhave, ye keci sāragandhā, lohitacandanaṃ tesaṃ aggamakkhāyati;
evamevaṃ kho, bhikkhave … pe …. <span class="brnum">(5)</span></p>
<p><a class="sc" id="6"></a><a id="p_17A10_84" class="ms"></a>Seyyathāpi, bhikkhave, ye keci pupphagandhā, vassikaṃ tesaṃ aggamakkhāyati;
evamevaṃ kho, bhikkhave … pe …. <span class="brnum">(6)</span></p>
<p><a class="sc" id="7"></a><a id="p_17A10_85" class="ms"></a>Seyyathāpi, bhikkhave, ye keci <span class="var" title="kuḍḍarājāno (bj, s3, pts1) | kuḍḍarājā (s1, s2) | kūṭarājāno (mr)" id="note29">khuddarājāno</span>, sabbe te rañño cakkavattissa
anuyantā bhavanti, rājā tesaṃ cakkavattī aggamakkhāyati; evamevaṃ kho,
bhikkhave … pe …. <span class="brnum">(7)</span></p>
<p><a class="sc" id="8"></a><a id="p_17A10_86" class="ms"></a>Seyyathāpi, bhikkhave, yā kāci tārakarūpānaṃ pabhā, sabbā tā candappabhāya
kalaṃ nāgghanti soḷasiṃ, candappabhā tāsaṃ aggamakkhāyati; evamevaṃ kho,
bhikkhave … pe …. <span class="brnum">(8)</span></p>
<p><a class="sc" id="9"></a><a id="p_17A10_87" class="ms"></a>Seyyathāpi, bhikkhave, saradasamaye viddhe vigatavalāhake deve ādicco nabhaṃ
<span class="var" title="abbhus­suk­ka­māno (bj, pts1)" id="note30">abbhus­sakka­māno</span> sabbaṃ ākāsagataṃ tamagataṃ abhivihacca bhāsate ca tapate ca
virocati ca; evamevaṃ kho, bhikkhave … pe …. <span class="brnum">(9)</span></p>
<p><a class="sc" id="10"></a><a id="p_17A10_88" class="ms"></a>Seyyathāpi, bhikkhave, yā kāci mahānadiyo, seyyathidaṃ—gaṅgā, yamunā,
aciravatī, sarabhū, mahī, sabbā tā samuddaṅgamā samuddaninnā samuddapoṇā
­samud­da­pabbhārā, mahāsamuddo tāsaṃ aggamakkhāyati; evamevaṃ kho, bhikkhave, ye
keci kusalā dhammā, sabbe te appamādamūlakā appa­māda­samo­saraṇā. Appamādo tesaṃ
aggamakkhāyatī”ti. <span class="brnum">(10)</span></p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Nāthavagga</span>
<span class="hidden">Senāsanasutta</span>
</aside>
</section>
</div>
</body>
</html>