<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.114">
<article>
<div class="hgroup">
<p class="division">Aṅguttara Nikāya 10</p>
<p>12. ­Pac­coro­haṇi­vagga</p>
<h1>114. Dutiya­a­dham­ma­sutta</h1>
</div>
<p><a class="sc" id="1"></a><a class="ms" id="p_17A10_991"></a><a class="msdiv" id="msdiv114"></a>“Adhammo ca, bhikkhave, veditabbo dhammo ca; anattho ca veditabbo attho ca. Adhammañca viditvā dhammañca, anatthañca viditvā atthañca yathā dhammo yathā attho tathā paṭi­pajji­tabbaṃ.</p>
<p><a class="sc" id="2"></a><a class="ms" id="p_17A10_992"></a>Katamo ca, bhikkhave, adhammo, katamo ca dhammo, katamo ca anattho, katamo ca attho?</p>
<p><a class="sc" id="3"></a><a class="ms" id="p_17A10_993"></a>Micchādiṭṭhi, bhikkhave, adhammo; sammādiṭṭhi dhammo; ye ca micchā­diṭṭhi­pac­cayā aneke pāpakā akusalā dhammā sambhavanti, ayaṃ anattho; sammā­diṭṭhi­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(1)</span></p>
<p><a class="sc" id="4"></a><a class="ms" id="p_17A10_994"></a>Micchāsaṅkappo, bhikkhave, adhammo; sammāsaṅkappo dhammo; ye ca micchā­saṅkap­pa­pac­cayā aneke pāpakā akusalā dhammā sambhavanti, ayaṃ anattho; sam­māsaṅkap­pa­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(2)</span></p>
<p><a class="sc" id="5"></a><a class="ms" id="p_17A10_995"></a>Micchāvācā, bhikkhave, adhammo; sammāvācā dhammo; ye ca micchā­vācā­pac­cayā aneke pāpakā akusalā dhammā sambhavanti, ayaṃ anattho; sammā­vācā­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(3)</span></p>
<p><a class="sc" id="6"></a><a class="pts" id="pts5.224"></a><a class="ms" id="p_17A10_996"></a>Micchākammanto, bhikkhave, adhammo; sammākammanto dhammo; ye ca ­micchā­kam­manta­pac­cayā aneke pāpakā akusalā dhammā sambhavanti, ayaṃ anattho; sammā­kamman­ta­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(4)</span></p>
<p><a class="sc" id="7"></a><a class="ms" id="p_17A10_997"></a>Micchāājīvo, bhikkhave, adhammo; sammāājīvo dhammo; ye ca micchā­ājī­vapaccayā aneke pāpakā akusalā dhammā sambhavanti, ayaṃ anattho; sammā­ājī­vapaccayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(5)</span></p>
<p><a class="sc" id="8"></a><a class="ms" id="p_17A10_998"></a>Micchāvāyāmo, bhikkhave, adhammo; sammāvāyāmo dhammo; ye ca micchā­vāyāma­pac­cayā aneke pāpakā akusalā dhammā sambhavanti, ayaṃ anattho; sammā­vāyā­mapaccayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(6)</span></p>
<p><a class="sc" id="9"></a><a class="ms" id="p_17A10_999"></a>Micchāsati, bhikkhave, adhammo; sammāsati dhammo; ye ca micchā­sati­pac­cayā aneke pāpakā akusalā dhammā sambhavanti, ayaṃ anattho; sammā­sati­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(7)</span></p>
<p><a class="sc" id="10"></a><a class="ms" id="p_17A10_1000"></a>Micchāsamādhi, bhikkhave, adhammo; sammāsamādhi dhammo; ye ca micchā­sa­mādhipac­cayā aneke pāpakā akusalā dhammā sambhavanti, ayaṃ anattho; sammā­samā­dhi­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(8)</span></p>
<p><a class="sc" id="11"></a><a class="ms" id="p_17A10_1001"></a>Micchāñāṇaṃ, bhikkhave, adhammo; sammāñāṇaṃ dhammo; ye ca ­micchā­ñā­ṇapaccayā aneke pāpakā akusalā dhammā sambhavanti, ayaṃ anattho; sammā­ñā­ṇa­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(9)</span></p>
<p><a class="sc" id="12"></a><a class="ms" id="p_17A10_1002"></a>Micchāvimutti, bhikkhave, adhammo; sammāvimutti dhammo; ye ca micchā­vimutti­pac­cayā aneke pāpakā akusalā dhammā sambhavanti, ayaṃ anattho; sammā­vimutti­pac­cayā ca aneke kusalā dhammā bhāva­nā­pāri­pūriṃ gacchanti, ayaṃ attho. <span class="brnum">(10)</span></p>
<p><a class="sc" id="13"></a><a class="ms" id="p_17A10_1003"></a>‘Adhammo ca, bhikkhave, veditabbo dhammo ca; anattho ca veditabbo attho ca. Adhammañca viditvā dhammañca, anatthañca viditvā atthañca yathā dhammo yathā attho tathā paṭi­pajji­tabban’ti, iti yaṃ taṃ vuttaṃ, idametaṃ paṭicca vuttan”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">­Pac­coro­haṇi­vagga</span> <span class="hidden">Paṭha­ma­a­dham­ma­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>