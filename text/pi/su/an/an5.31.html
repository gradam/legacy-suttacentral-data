<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.31">
<article>
<div id="an5.31" class="hgroup">
<p class="division">Aṅguttara Nikāya 5</p>
<p>4. Sumanavagga</p>
<h1>31. Sumanasutta</h1>
</div>
<p>
<a class="sc" id="1"></a>
<a id="p_16A5_133" class="ms"></a>
<a class="msdiv" id="msdiv_31"></a>
Ekaṃ samayaṃ … pe … anāthapiṇḍikassa ārāme. Atha kho sumanā rājakumārī pañcahi
rathasatehi pañcahi rājakumārisatehi parivutā yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnā kho
sumanā rājakumārī bhagavantaṃ etadavoca: </p>
<p>
<a class="sc" id="2"></a>
<a class="pts" id="pts3.33"></a>
<a id="p_16A5_134" class="ms"></a>
“Idhassu, bhante, bhagavato dve sāvakā samasaddhā samasīlā samapaññā–  eko
dāyako, eko adāyako. Te kāyassa bhedā paraṃ maraṇā sugatiṃ saggaṃ lokaṃ
upapajjeyyuṃ. Devabhūtānaṃ pana <span class="var" title='[{"eds":["bj"],"var":"tesaṃ "}]'>nesaṃ</span>, bhante, siyā viseso, siyā
nānākaraṇan”ti?</p>
<p>
<a class="sc" id="3"></a>
<a id="p_16A5_135" class="ms"></a>
“Siyā, sumane”ti bhagavā avoca: “yo so, sumane, dāyako so amuṃ adāyakaṃ
devabhūto samāno pañcahi ṭhānehi adhigaṇhāti–  dibbena āyunā, dibbena vaṇṇena,
dibbena sukhena, dibbena yasena, dibbena ādhipateyyena. Yo so, sumane, dāyako
so amuṃ adāyakaṃ devabhūto samāno imehi pañcahi ṭhānehi adhigaṇhāti”.</p>
<p>
<a class="sc" id="4"></a>
<a id="p_16A5_136" class="ms"></a>
“Sace pana te, bhante, tato cutā itthattaṃ āgacchanti, manussabhūtānaṃ pana
nesaṃ, bhante, siyā viseso, siyā nānākaraṇan”ti? “Siyā, sumane”ti bhagavā
avoca: “yo so, sumane, dāyako so amuṃ adāyakaṃ manussabhūto samāno pañcahi
ṭhānehi adhigaṇhāti–  mānusakena āyunā, mānusakena vaṇṇena, mānusakena sukhena,
mānusakena yasena, mānusakena ādhipateyyena. Yo so, sumane, dāyako so amuṃ
adāyakaṃ manussabhūto samāno imehi pañcahi ṭhānehi adhigaṇhāti”.</p>
<p>
<a class="sc" id="5"></a>
<a class="pts" id="pts3.34"></a>
<a id="p_16A5_137" class="ms"></a>
“Sace pana te, bhante, ubho agārasmā anagāriyaṃ pabbajanti, pabbajitānaṃ pana
nesaṃ, bhante, siyā viseso, siyā nānākaraṇan”ti? “Siyā, sumane”ti bhagavā
avoca: “yo so, sumane, dāyako so amuṃ adāyakaṃ pabbajito samāno pañcahi ṭhānehi
adhigaṇhāti–  yācitova bahulaṃ cīvaraṃ paribhuñjati appaṃ ayācito, yācitova
bahulaṃ piṇḍapātaṃ paribhuñjati appaṃ ayācito, yācitova bahulaṃ senāsanaṃ
paribhuñjati appaṃ ayācito, yācitova bahulaṃ gilānapaccayabhesajjaparikkhāraṃ paribhuñjati appaṃ ayācito. Yehi kho pana sabrahmacārīhi saddhiṃ viharati tyassa manāpeneva bahulaṃ kāyakammena samudācaranti appaṃ amanāpena, manāpeneva bahulaṃ vacīkammena samudācaranti appaṃ amanāpena, manāpeneva bahulaṃ manokammena samudācaranti appaṃ amanāpena, manāpaṃyeva bahulaṃ upahāraṃ upaharanti appaṃ amanāpaṃ. Yo so, sumane, dāyako so amuṃ adāyakaṃ pabbajito samāno imehi pañcahi ṭhānehi adhigaṇhātī”ti.</p>
<p>
<a class="sc" id="6"></a>
<a id="p_16A5_138" class="ms"></a>
“Sace pana te, bhante, ubho arahattaṃ pāpuṇanti, arahattappattānaṃ pana nesaṃ,
bhante, siyā viseso, siyā nānākaraṇan”ti? “Ettha kho panesāhaṃ, sumane, na
kiñci nānākaraṇaṃ vadāmi, <span class="var" title='[{"eds":["s1","s2","s3","km"],"var":"vimuttanti "}]'>yadidaṃ vimuttiyā vimuttin”ti</span>.</p>
<p>
<a class="sc" id="7"></a>
<a id="p_16A5_139" class="ms"></a>
“Acchariyaṃ, bhante, abbhutaṃ, bhante. Yāvañcidaṃ, bhante, alameva dānāni dātuṃ
alaṃ puññāni kātuṃ; yatra hi nāma devabhūtassāpi upakārāni puññāni,
manussabhūtassāpi upakārāni puññāni, pabbajitassāpi upakārāni puññānī”ti.
“Evametaṃ, sumane. Alañhi, sumane, dānāni dātuṃ alaṃ puññāni kātuṃ.
Devabhūtassāpi upakārāni puññāni, manussabhūtassāpi upakārāni puññāni,
pabbajitassāpi upakārāni puññānī”ti.</p>
<p>
<a class="sc" id="8"></a>
<a id="p_16A5_140" class="ms"></a>
Idamavoca bhagavā. <span class="var" title='[{"eds":["bj","pts1"],"var":"idaṃ vatvā "}]'>Idaṃ vatvāna</span> sugato athāparaṃ etadavoca satthā:</p>
<blockquote class="gatha">
<p>
<a class="sc" id="9"></a>
<a id="p_16A5_141" class="ms"></a>
“Yathāpi cando vimalo,<br>
gacchaṃ ākāsadhātuyā;<br>
Sabbe tārāgaṇe loke,<br>
ābhāya atirocati.
</p>
<p>
<a class="sc" id="10"></a>
<a id="p_16A5_142" class="ms"></a>
Tatheva sīlasampanno,<br>
saddho purisapuggalo;<br>
Sabbe maccharino loke,<br>
cāgena atirocati.
</p>
<p>
<a class="sc" id="11"></a>
<a id="p_16A5_143" class="ms"></a>
<span class="cross" title='[{"bm":"1","desc":"24. Issattasutta","lang":"pi","uid":"sn3.24"}]'>^</span>

Yathāpi megho thanayaṃ,<br>
vijjumālī satakkaku;<br>
Thalaṃ ninnañca pūreti,<br>
abhivassaṃ vasundharaṃ.
</p>
<p>
<a class="sc" id="12"></a>
<a id="p_16A5_144" class="ms"></a>
Evaṃ dassanasampanno,<br>
sammāsambuddhasāvako;<br>
Macchariṃ adhigaṇhāti,<br>
pañcaṭhānehi paṇḍito.
</p>
<p>
<a class="sc" id="13"></a>
<a id="p_16A5_145" class="ms"></a>
Āyunā <span class="var" title='[{"eds":["mr"],"var":"āyunā ca yasena ca "}]'>yasasā ceva</span>,<br>
vaṇṇena ca sukhena ca;<br>
Sa ve <span class="var" title='[{"eds":["bj","pts1"],"var":"bhogaparibbūḷho "},{"eds":["s1","s2","s3"],"var":"bhogaparibyuḷho "}]'>bhogaparibyūḷho</span>,<br>
pecca sagge pamodatī”ti.
</p>
</blockquote>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Sumanavagga</span>
<span class="hidden">Sumanasutta</span>
</div>
</section>
<a class="previous" href="/pi/an5.30">◀ Aṅguttara Nikāya  5.30</a><a class="top" href="#"> ▲ TOP </a><a class="next" href="/pi/an5.32">Aṅguttara Nikāya  5.32 ▶</a>
</div>
</body>
</html>