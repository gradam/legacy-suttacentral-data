<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an6.43">
<article>
<div id="an6.43" class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>43. Nāgasutta</h1>
</div>
<p><a class="sc" id="1"></a>
<a class="pts1" id="pts3.345"></a>
<a id="p_16A6_282" class="ms"></a>
<a class="msdiv" id="msdiv_43"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha
kho bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya
pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkanto
āyasmantaṃ ānandaṃ āmantesi: “āyāmānanda, yena pubbārāmo migāramātupāsādo
tenupasaṅkamissāma divāvihārāyā”ti. “Evaṃ, bhante”ti kho āyasmā ānando
bhagavato paccassosi.</p>
<p><a class="sc" id="2"></a>
<a id="p_16A6_283" class="ms"></a>
Atha kho bhagavā āyasmatā ānandena saddhiṃ yena pubbārāmo migāramātupāsādo
tenupasaṅkami. Atha kho bhagavā sāyanhasamayaṃ paṭisallānā vuṭṭhito āyasmantaṃ
ānandaṃ āmantesi: “āyāmānanda, yena pubbakoṭṭhako tenupasaṅkamissāma gattāni
parisiñcitun”ti. “Evaṃ, bhante”ti kho āyasmā ānando bhagavato paccassosi. Atha
kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni
parisiñcituṃ. Pubbakoṭṭhake gattāni parisiñcitvā paccuttaritvā ekacīvaro
aṭṭhāsi gattāni pubbāpayamāno.</p>
<p><a class="sc" id="3"></a>
<a class="pts1" id="pts3.346"></a>
<a id="p_16A6_284" class="ms"></a>
Tena kho pana samayena rañño pasenadissa kosalassa seto nāma nāgo
<span class="var" title="mahāturiyatālita ... (bj, s1-3, km, pts1)" id="note105">mahātūriyatāḷitavāditena</span> pubbakoṭṭhakā paccuttarati. Apissu taṃ jano disvā
evamāha: “abhirūpo vata bho rañño nāgo; dassanīyo vata bho rañño nāgo; pāsādiko
vata, bho, rañño nāgo, kāyupapanno vata bho rañño nāgo”ti. Evaṃ vutte, āyasmā
udāyī bhagavantaṃ etadavoca: “hatthimeva nu kho, bhante, <span class="var" title="mahantaṃ bruhantaṃ (bj) | mahattaṃ brahmattaṃ (mr)" id="note106">mahantaṃ brahantaṃ</span>
kāyupapannaṃ jano disvā evamāha: ‘nāgo vata bho nāgo’ti, udāhu aññampi <span class="var" title="kiñci (mr)" id="note107">kañci</span>
mahantaṃ brahantaṃ kāyupapannaṃ jano disvā evamāha: ‘nāgo vata bho nāgo’”ti?
“Hatthimpi kho, udāyi, mahantaṃ brahantaṃ kāyupapannaṃ jano disvā evamāha:
‘nāgo vata bho nāgo’ti. Assampi kho, udāyi, mahantaṃ brahantaṃ … pe … goṇampi
kho, udāyi, mahantaṃ brahantaṃ … pe … <span class="var" title="nāgampi (mr)" id="note108">uragampi</span> kho, udāyi, mahantaṃ brahantaṃ …
pe … rukkhampi kho, udāyi, mahantaṃ brahantaṃ … pe … manussampi kho, udāyi,
mahantaṃ brahantaṃ kāyupapannaṃ jano disvā evamāha: ‘nāgo vata, bho, nāgo’ti.
Api ca, udāyi, yo sadevake loke samārake sabrahmake sassamaṇabrāhmaṇiyā pajāya
sadevamanussāya āguṃ na karoti kāyena vācāya manasā, tamahaṃ ‘nāgo’ti
brūmī”ti.</p>
<p><a class="sc" id="4"></a>
<a id="p_16A6_285" class="ms"></a>
“Acchariyaṃ, bhante, abbhutaṃ, bhante. Yāva subhāsitañcidaṃ, bhante,
bhagavatā–  api ca, udāyi, yo sadevake loke samārake sabrahmake
sassamaṇabrāhmaṇiyā pajāya sadevamanussāya āguṃ na karoti kāyena vācāya manasā,
tamahaṃ ‘nāgo’ti brūmīti. Idañca panāhaṃ, bhante, bhagavatā subhāsitaṃ imāhi
gāthāhi anumodāmi– </p>
<blockquote class="gatha">
<p><a class="sc" id="5"></a>
<a id="p_16A6_286" class="ms"></a>
Manussabhūtaṃ sambuddhaṃ,<br>
attadantaṃ samāhitaṃ;<br>
Iriyamānaṃ brahmapathe,<br>
cittassūpasame rataṃ.
</p>
<p><a class="sc" id="6"></a>
<a id="p_16A6_287" class="ms"></a>
Yaṃ manussā namassanti,<br>
sabbadhammāna pāraguṃ;<br>
Devāpi <span class="var" title="naṃ (bj, pts1)" id="note109">taṃ</span> namassanti,<br>
iti me arahato sutaṃ.
</p>
<p><a class="sc" id="7"></a>
<a id="p_16A6_288" class="ms"></a>
Sabbasaṃyojanātītaṃ,<br>
vanā <span class="var" title="nibbāna ... (s1-3, km, pts1)" id="note110">nibbanamāgataṃ</span>;<br>
Kāmehi <span class="var" title="nekkhamme rataṃ (si)" id="note111">nekkhammarataṃ</span>,<br>
muttaṃ selāva kañcanaṃ.
</p>
<p><a class="sc" id="8"></a>
<a id="p_16A6_289" class="ms"></a>
Sabbe accarucī nāgo,<br>
himavāññe siluccaye;<br>
Sabbesaṃ nāganāmānaṃ,<br>
saccanāmo anuttaro.
</p>
<p><a class="sc" id="9"></a>
<a id="p_16A6_290" class="ms"></a>
Nāgaṃ <span class="var" title="te (mr)" id="note112">vo</span> kittayissāmi,<br>
na hi āguṃ karoti so;<br>
Soraccaṃ avihiṃsā ca,<br>
pādā nāgassa te duve.
</p>
<p><a class="sc" id="10"></a>
<a id="p_16A6_291" class="ms"></a>
Tapo ca brahmacariyaṃ,<br>
caraṇā nāgassa tyāpare;<br>
Saddhāhattho mahānāgo,<br>
upekkhāsetadantavā.
</p>
<p><a class="sc" id="11"></a>
<a id="p_16A6_292" class="ms"></a>
Sati gīvā siro paññā,<br>
vīmaṃsā dhammacintanā;<br>
Dhammakucchisamātapo,<br>
viveko tassa vāladhi.
</p>
<p><a class="sc" id="12"></a>
<a id="p_16A6_293" class="ms"></a>
So jhāyī assāsarato,<br>
<span class="var" title="ajjhattūpasamāhito (s1-3) | ajjhattupasamāhito (mr)" id="note113">ajjhattaṃ susamāhito</span>;<br>
Gacchaṃ samāhito nāgo,<br>
ṭhito nāgo samāhito.
</p>
<p><a class="sc" id="13"></a>
<a class="pts1" id="pts3.347"></a>
<a id="p_16A6_294" class="ms"></a>
Seyyaṃ samāhito nāgo,<br>
nisinnopi samāhito;<br>
Sabbattha saṃvuto nāgo,<br>
esā nāgassa sampadā.
</p>
<p><a class="sc" id="14"></a>
<a id="p_16A6_295" class="ms"></a>
Bhuñjati anavajjāni,<br>
sāvajjāni na bhuñjati;<br>
Ghāsamacchādanaṃ laddhā,<br>
sannidhiṃ parivajjayaṃ.
</p>
<p><a class="sc" id="15"></a>
<a id="p_16A6_296" class="ms"></a>
Saṃyojanaṃ aṇuṃ thūlaṃ,<br>
sabbaṃ chetvāna bandhanaṃ;<br>
Yena yeneva gacchati,<br>
anapekkhova gacchati.
</p>
<p><a class="sc" id="16"></a>
<a id="p_16A6_297" class="ms"></a>
Yathāpi udake jātaṃ,<br>
puṇḍarīkaṃ pavaḍḍhati;<br>
<span class="var" title="na upalippati (bj, s1, km, pts1) | na upalimpati (s2, s3) | nupalimpati (mr)" id="note114">Nupalippati</span> toyena,<br>
sucigandhaṃ manoramaṃ.
</p>
<p><a class="sc" id="17"></a>
<a id="p_16A6_298" class="ms"></a>
Tatheva loke sujāto,<br>
buddho loke viharati;<br>
Nupalippati lokena,<br>
toyena padumaṃ yathā.
</p>
<p><a class="sc" id="18"></a>
<a id="p_16A6_299" class="ms"></a>
<span class="var" title="mahāggini pajjalito (bj, s1-3, km) | mahāgini pajjalito (pts1)" id="note115">Mahāginīva jalito</span>,<br>
anāhārūpasammati;<br>
<span class="var" title="aṅgāresu ca santesu (mr)" id="note116">Saṅkhāresūpasantesu</span>,<br>
nibbutoti pavuccati.
</p>
<p><a class="sc" id="19"></a>
<a id="p_16A6_300" class="ms"></a>
Atthassāyaṃ viññāpanī,<br>
upamā viññūhi desitā;<br>
<span class="var" title="viññāyanti (s1-3) | viññissanti (pts1, mr)" id="note117">Viññassanti</span> mahānāgā,<br>
nāgaṃ nāgena desitaṃ.
</p>
<p><a class="sc" id="20"></a>
<a id="p_16A6_301" class="ms"></a>
Vītarāgo vītadoso,<br>
Vītamoho anāsavo;<br>
Sarīraṃ vijahaṃ nāgo,<br>
<span class="var" title="parinibbāti (pts1, mr)" id="note118">Parinibbissati</span> anāsavo”ti.
</p>
</blockquote>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Dhammikavagga</span>
<span class="hidden">Nāgasutta</span>
</div>
</section>
<a class="previous" href="/pi/an6.42">◀ Aṅguttara Nikāya  6.42</a><a class="top" href="#"> ▲ TOP </a><a class="next" href="/pi/an6.44">Aṅguttara Nikāya  6.44 ▶</a>
</div>
</body>
</html>