<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.82">
<article>
<div id="an3.82" class="hgroup">
<p class="division">Aṅguttara Nikāya 3</p>
<p>9. Samaṇavagga</p>
<h1>82. Gadrabhasutta</h1>
</div>
<p><a class="sc" id="1"></a>
<a id="p_15A3_728" class="ms"></a>
<a class="msdiv" id="msdiv_83"></a>
“Seyyathāpi, bhikkhave, gadrabho gogaṇaṃ piṭṭhito piṭṭhito anubandho hoti:
‘<span class="var" title="ahampamhā ahampamhāti (bj) | ahampi go amhā ahampi go amhāti (si) | ahampi amhā ahampi amhāti (s1-3, km, pts1) | ahampi go ahampi goti (?)" id="note313">ahampi dammo, ahampi dammo’ti</span>. Tassa na tādiso vaṇṇo hoti seyyathāpi gunnaṃ,
na tādiso saro hoti seyyathāpi gunnaṃ, na tādisaṃ padaṃ hoti seyyathāpi gunnaṃ.
So gogaṇaṃyeva piṭṭhito piṭṭhito anubandho hoti: ‘ahampi dammo, ahampi
dammo’ti.</p>
<p><a class="sc" id="2"></a>
<a id="p_15A3_729" class="ms"></a>
Evamevaṃ kho, bhikkhave, idhekacco bhikkhu bhikkhusaṅghaṃ piṭṭhito piṭṭhito
anubandho hoti: ‘ahampi bhikkhu, ahampi bhikkhū’ti. Tassa na tādiso chando hoti
adhisīlasikkhāsamādāne seyyathāpi aññesaṃ bhikkhūnaṃ, na tādiso chando hoti
adhicittasikkhāsamādāne seyyathāpi aññesaṃ bhikkhūnaṃ, na tādiso chando hoti
adhipaññāsikkhāsamādāne seyyathāpi aññesaṃ bhikkhūnaṃ. So bhikkhusaṅghaṃyeva
piṭṭhito piṭṭhito anubandho hoti: ‘ahampi bhikkhu, ahampi bhikkhū’ti.</p>
<p><a class="sc" id="3"></a>
<a id="p_15A3_730" class="ms"></a>
Tasmātiha, bhikkhave, evaṃ sikkhitabbaṃ: ‘tibbo no chando bhavissati
adhisīlasikkhāsamādāne, tibbo no chando bhavissati adhicittasikkhāsamādāne,
tibbo no chando bhavissati adhipaññāsikkhāsamādāne’ti. Evañhi vo, bhikkhave,
sikkhitabban”ti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Samaṇavagga</span>
<span class="hidden">Samaṇasutta</span>
</div>
</section>
<a class="previous" href="/pi/an3.81">◀ Aṅguttara Nikāya  3.81</a><a class="top" href="#"> ▲ TOP </a><a class="next" href="/pi/an3.83">Aṅguttara Nikāya  3.83 ▶</a>
</div>
</body>
</html>