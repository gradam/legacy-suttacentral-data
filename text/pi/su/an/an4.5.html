<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.5">
<article>
<div id="an4.5" class="hgroup">
<p class="division">Aṅguttara Nikāya 4</p>
<p>1. Bhaṇḍagāmavagga</p>
<h1>5. Anusotasutta</h1>
</div>
<p>
<a class="sc" id="1"></a>
<a id="p_15A4_25" class="ms"></a>
<a class="msdiv" id="msdiv_5"></a>
<span class="cross" title='[{"bm":"288","desc":"6 Sāsanapaṭṭhāna","lang":"pi","uid":"ne6"},{"bm":"261","desc":"Peṭakopadesa","lang":"pi","uid":"pe7"}]'>^</span>

“Cattārome, bhikkhave, puggalā santo saṃvijjamānā lokasmiṃ. Katame cattāro?
Anusotagāmī puggalo, paṭisotagāmī puggalo, ṭhitatto puggalo, tiṇṇo <span class="var" title='[{"eds":["bj","s1","s2","s3","km"],"var":"pāragato "}]'>pāraṅgato</span>
thale tiṭṭhati brāhmaṇo. Katamo ca, bhikkhave, anusotagāmī puggalo? Idha,
bhikkhave, ekacco puggalo kāme ca paṭisevati, pāpañca kammaṃ karoti. Ayaṃ
vuccati, bhikkhave, anusotagāmī puggalo.</p>
<p>
<a class="sc" id="2"></a>
<a id="p_15A4_26" class="ms"></a>
Katamo ca, bhikkhave, paṭisotagāmī puggalo? Idha, bhikkhave, ekacco puggalo
kāme ca nappaṭisevati, pāpañca kammaṃ na karoti, sahāpi dukkhena sahāpi
domanassena assumukhopi rudamāno paripuṇṇaṃ parisuddhaṃ brahmacariyaṃ carati.
Ayaṃ vuccati, bhikkhave, paṭisotagāmī puggalo.</p>
<p>
<a class="sc" id="3"></a>
<a id="p_15A4_27" class="ms"></a>
Katamo ca, bhikkhave, ṭhitatto puggalo? Idha, bhikkhave, ekacco puggalo
pañcannaṃ orambhāgiyānaṃ saṃyojanānaṃ parikkhayā opapātiko hoti, tattha
parinibbāyī, anāvattidhammo tasmā lokā. Ayaṃ vuccati, bhikkhave, ṭhitatto
puggalo.</p>
<p>
<a class="sc" id="4"></a>
<a class="pts" id="pts2.6"></a>
<a id="p_15A4_28" class="ms"></a>
Katamo ca, bhikkhave, puggalo tiṇṇo pāraṅgato thale tiṭṭhati brāhmaṇo? Idha,
bhikkhave, ekacco puggalo āsavānaṃ khayā anāsavaṃ cetovimuttiṃ paññāvimuttiṃ
diṭṭheva dhamme sayaṃ abhiññā sacchikatvā upasampajja viharati. Ayaṃ vuccati,
bhikkhave, puggalo tiṇṇo pāraṅgato thale tiṭṭhati brāhmaṇo. Ime kho, bhikkhave,
cattāro puggalā santo saṃvijjamānā lokasminti.</p>
<blockquote class="gatha">
<p>
<a class="sc" id="5"></a>
<a id="p_15A4_29" class="ms"></a>
Ye keci kāmesu asaññatā janā,<br>
Avītarāgā idha kāmabhogino;<br>
Punappunaṃ <span class="var" title='[{"eds":["bj"],"var":"jātijarūpagāhino "},{"eds":["s1","s2","s3","km"],"var":"jātijarūpagā hi te "},{"eds":["pts1"],"var":"jātijarūpagāmī te "}]'>jātijarūpagāmi te</span>,<br>
Taṇhādhipannā anusotagāmino.
</p>
<p>
<a class="sc" id="6"></a>
<a id="p_15A4_30" class="ms"></a>
Tasmā hi dhīro idhupaṭṭhitassatī,<br>
Kāme ca pāpe ca asevamāno;<br>
Sahāpi dukkhena jaheyya kāme,<br>
Paṭisotagāmīti tamāhu puggalaṃ.
</p>
<p>
<a class="sc" id="7"></a>
<a id="p_15A4_31" class="ms"></a>
Yo ve kilesāni pahāya pañca,<br>
Paripuṇṇasekho aparihānadhammo;<br>
Cetovasippatto samāhitindriyo,<br>
Sa ve ṭhitattoti naro pavuccati.
</p>
<p>
<a class="sc" id="8"></a>
<a id="p_15A4_32" class="ms"></a>
Paroparā yassa samecca dhammā,<br>
Vidhūpitā atthagatā na santi;<br>
<span class="var" title='[{"eds":["bj","s1","s2","s3","km","pts1"],"var":"sa vedagū "}]'>Sa ve muni</span> vusitabrahmacariyo,<br>
Lokantagū pāragatoti vuccatī”ti.
</p>
</blockquote>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Bhaṇḍagāmavagga</span>
<span class="hidden">Anubuddhasutta</span>
</div>
</section>
<a class="previous" href="/pi/an4.4">◀ Aṅguttara Nikāya  4.4</a><a class="top" href="#"> ▲ TOP </a><a class="next" href="/pi/an4.6">Aṅguttara Nikāya  4.6 ▶</a>
</div>
</body>
</html>