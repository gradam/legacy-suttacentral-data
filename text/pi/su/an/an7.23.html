<!DOCTYPE html>
<html data-prev="an7.22" data-next="an7.24">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.23">
<article>
<div class="hgroup">
<p class="division">Aṅguttara Nikāya 7</p>
<p>3. Vajji­satta­ka­vagga</p>
<h1><span class="var" id="note33" title="­bhik­khu­apari­bhāgi­ya­suttaṃ (bj)">23. Paṭha­ma­satta­ka­sutta</span></h1>
</div>
<p><a class="sc" id="1"></a><a id="p_16A7_118" class="ms"></a><a class="msdiv" id="msdiv_23"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Tatra kho bhagavā
bhikkhū āmantesi: “satta vo, bhikkhave, aparihāniye dhamme desessāmi. Taṃ
suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te
bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a id="p_16A7_119" class="ms"></a>“Katame ca, bhikkhave, satta aparihāniyā dhammā? Yāvakīvañca, bhikkhave,
bhikkhū abhiṇhaṃ sannipātā bhavissanti sanni­pāta­bahulā; vuddhiyeva, bhikkhave,
bhikkhūnaṃ pāṭikaṅkhā, no parihāni. <span class="brnum">(1)</span></p>
<p><a class="sc" id="3"></a><a id="p_16A7_120" class="ms"></a>Yāvakīvañca, bhikkhave, bhikkhū samaggā sanni­patis­santi, samaggā
vuṭṭhahissanti, samaggā saṅ­ghakara­ṇīyāni karissanti; vuddhiyeva, bhikkhave,
bhikkhūnaṃ pāṭikaṅkhā, no parihāni. <span class="brnum">(2)</span></p>
<p><a class="sc" id="4"></a><a id="p_16A7_121" class="ms"></a>Yāvakīvañca, bhikkhave, bhikkhū apaññattaṃ na paññāpessanti, paññattaṃ na
samucchin­dis­santi, yathāpaññat­tesu sikkhāpadesu samādāya vattissanti;
vuddhiyeva, bhikkhave, bhikkhūnaṃ pāṭikaṅkhā, no parihāni. <span class="brnum">(3)</span></p>
<p><a class="sc" id="5"></a><a id="p_16A7_122" class="ms"></a>Yāvakīvañca, bhikkhave, bhikkhū ye te bhikkhū therā rattaññū cirapabbajitā
saṅghapitaro saṅgha­pari­ṇāyakā te sakkarissanti garuṃ karissanti mānessanti
pūjessanti, tesañca sotabbaṃ maññissanti; vuddhiyeva, bhikkhave, bhikkhūnaṃ
pāṭikaṅkhā, no parihāni. <span class="brnum">(4)</span></p>
<p><a class="sc" id="6"></a><a id="p_16A7_123" class="ms"></a>Yāvakīvañca, bhikkhave, bhikkhū uppannāya taṇhāya ponobhavikāya na vasaṃ
gacchissanti; vuddhiyeva, bhikkhave, bhikkhūnaṃ pāṭikaṅkhā, no parihāni. <span class="brnum">(5)</span></p>
<p><a class="sc" id="7"></a><a class="pts1" id="pts4.22"></a><a id="p_16A7_124" class="ms"></a>Yāvakīvañca, bhikkhave, bhikkhū āraññakesu senāsanesu sāpekkhā bhavissanti;
vuddhiyeva, bhikkhave, bhikkhūnaṃ pāṭikaṅkhā, no parihāni. <span class="brnum">(6)</span></p>
<p><a class="sc" id="8"></a><a id="p_16A7_125" class="ms"></a>Yāvakīvañca, bhikkhave, bhikkhū paccattaññeva satiṃ upaṭṭhā­pessanti: ‘kinti
anāgatā ca pesalā sabrahmacārī āgaccheyyuṃ, āgatā ca pesalā sabrahmacārī phāsuṃ
vihareyyun’ti; vuddhiyeva, bhikkhave, bhikkhūnaṃ pāṭikaṅkhā, no parihāni. <span class="brnum">(7)</span></p>
<p><a class="sc" id="9"></a><a id="p_16A7_126" class="ms"></a>Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu
ca sattasu aparihāniyesu dhammesu bhikkhū sandississanti; vuddhiyeva,
bhikkhave, bhikkhūnaṃ pāṭikaṅkhā, no parihānī”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Vajji­satta­ka­vagga</span>
<span class="hidden">Sārandadasutta</span>
</aside>
</section>
<a class="previous" href="/pi/an7.22">◀ Aṅguttara Nikāya  7.22</a><a class="top" href="#"> ▲ TOP </a><a class="next" href="/pi/an7.24">Aṅguttara Nikāya  7.24 ▶</a></div>
</body>
</html>