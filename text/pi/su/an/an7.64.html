<!DOCTYPE html>
<html data-prev="an7.63" data-next="an7.65">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.64">
<article>
<div class="hgroup">
<p class="division">Aṅguttara Nikāya 7</p>
<p>6. Abyākatavagga</p>
<h1>64. Kodhanasutta</h1>
</div>
<p><a class="sc" id="1"></a><a id="p_16A7_429" class="ms"></a><a class="msdiv" id="msdiv_64"></a>“Sattime, bhikkhave, dhammā sapattakantā sapattakaraṇā kodhanaṃ āgacchanti
itthiṃ vā purisaṃ vā. Katame satta? Idha, bhikkhave, sapatto sapattassa evaṃ
icchati: ‘aho vatāyaṃ dubbaṇṇo assā’ti. Taṃ kissa hetu? Na, bhikkhave, sapatto
sapattassa vaṇṇavatāya nandati. <span class="var" title="kodhanāyaṃ (mr)" id="note163">Kodhanoyaṃ</span>, bhikkhave, purisapuggalo
kodhābhibhūto kodhapareto, kiñcāpi so hoti sunhāto suvilitto kap­pi­ta­kesa­massu
<span class="var" title="odāta­vat­thavā­sano (s1-3) | odātavasano (mr)" id="note164">odāta­vat­thava­sano</span>; atha kho so dubbaṇṇova hoti kodhābhibhūto. Ayaṃ, bhikkhave,
paṭhamo dhammo sapattakanto sapattakaraṇo kodhanaṃ āgacchati itthiṃ vā purisaṃ
vā. <span class="brnum">(1)</span></p>
<p><a class="sc" id="2"></a><a id="p_16A7_430" class="ms"></a>Puna caparaṃ, bhikkhave, sapatto sapattassa evaṃ icchati: ‘aho vatāyaṃ dukkhaṃ
sayeyyā’ti. Taṃ kissa hetu? Na, bhikkhave, sapatto sapattassa sukhaseyyāya
nandati. Kodhanoyaṃ, bhikkhave, purisapuggalo kodhābhibhūto kodhapareto,
kiñcāpi so pallaṅke seti gonakatthate paṭalikatthate kadali­miga­pavara­pac­cattha­raṇe sauttaracchade ubhato­lohita­kūpa­dhāne; atha kho so dukkhaññeva seti kodhābhibhūto. Ayaṃ, bhikkhave, dutiyo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. <span class="brnum">(2)</span></p>
<p><a class="sc" id="3"></a><a class="pts1" id="pts4.95"></a><a id="p_16A7_431" class="ms"></a>Puna caparaṃ, bhikkhave, sapatto sapattassa evaṃ icchati: ‘aho vatāyaṃ na
pacurattho assā’ti. Taṃ kissa hetu? Na, bhikkhave, sapatto sapattassa
pacuratthatāya nandati. Kodhanoyaṃ, bhikkhave, purisapuggalo kodhābhibhūto
kodhapareto, anatthampi gahetvā ‘attho me gahito’ti maññati, atthampi gahetvā
‘anattho me gahito’ti maññati. Tassime dhammā aññamaññaṃ vipaccanīkā gahitā
dīgharattaṃ ahitāya dukkhāya saṃvattanti kodhā­bhi­bhū­tassa. Ayaṃ, bhikkhave,
tatiyo dhammo sapattakanto sapattakaraṇo kodhanaṃ āgacchati itthiṃ vā purisaṃ
vā. <span class="brnum">(3)</span></p>
<p><a class="sc" id="4"></a><a id="p_16A7_432" class="ms"></a>Puna caparaṃ, bhikkhave, sapatto sapattassa evaṃ icchati: ‘aho vatāyaṃ na
bhogavā assā’ti. Taṃ kissa hetu? Na, bhikkhave, sapatto sapattassa bhogavatāya
nandati. Kodhanassa, bhikkhave, purisa­pugga­lassa kodhā­bhi­bhū­tassa
kodhaparetassa, yepissa te honti bhogā uṭṭhā­na­vīriyā­dhi­gatā bāhā­bala­pari­citā
sedāvakkhittā dhammikā dhammaladdhā, tepi rājāno rājakosaṃ pavesenti
kodhā­bhi­bhū­tassa. Ayaṃ, bhikkhave, catuttho dhammo sapattakanto sapattakaraṇo
kodhanaṃ āgacchati itthiṃ vā purisaṃ vā. <span class="brnum">(4)</span></p>
<p><a class="sc" id="5"></a><a id="p_16A7_433" class="ms"></a>Puna caparaṃ, bhikkhave, sapatto sapattassa evaṃ icchati: ‘aho vatāyaṃ na
yasavā assā’ti. Taṃ kissa hetu? Na, bhikkhave, sapatto sapattassa yasavatāya
nandati. Kodhanoyaṃ, bhikkhave, purisapuggalo kodhābhibhūto kodhapareto,
yopissa so hoti yaso appa­mādā­dhi­gato, tamhāpi dhaṃsati kodhābhibhūto. Ayaṃ,
bhikkhave, pañcamo dhammo sapattakanto sapattakaraṇo kodhanaṃ āgacchati itthiṃ
vā purisaṃ vā. <span class="brnum">(5)</span></p>
<p><a class="sc" id="6"></a><a id="p_16A7_434" class="ms"></a>Puna caparaṃ, bhikkhave, sapatto sapattassa evaṃ icchati: ‘aho vatāyaṃ na
mittavā assā’ti. Taṃ kissa hetu? Na, bhikkhave, sapatto sapattassa mittavatāya
nandati. Kodhanaṃ, bhikkhave, purisapuggalaṃ kodhābhibhūtaṃ kodhaparetaṃ,
yepissa te honti mittāmaccā ñātisālohitā, tepi ārakā parivajjanti
kodhābhibhūtaṃ. Ayaṃ, bhikkhave, chaṭṭho dhammo sapattakanto sapattakaraṇo
kodhanaṃ āgacchati itthiṃ vā purisaṃ vā. <span class="brnum">(6)</span></p>
<p><a class="sc" id="7"></a><a class="pts1" id="pts4.96"></a><a id="p_16A7_435" class="ms"></a>Puna caparaṃ, bhikkhave, sapatto sapattassa evaṃ icchati: ‘aho vatāyaṃ kāyassa
bhedā paraṃ maraṇā apāyaṃ duggatiṃ vinipātaṃ nirayaṃ upapajjeyyā’ti. Taṃ kissa
hetu? Na, bhikkhave, sapatto sapattassa sugatigamane nandati. Kodhanoyaṃ,
bhikkhave, purisapuggalo kodhābhibhūto kodhapareto kāyena duccaritaṃ carati,
vācāya duccaritaṃ carati, manasā duccaritaṃ carati. So kāyena duccaritaṃ
caritvā vācāya … pe … kāyassa bhedā paraṃ maraṇā apāyaṃ duggatiṃ vinipātaṃ
nirayaṃ upapajjati kodhābhibhūto. Ayaṃ, bhikkhave, sattamo dhammo sapattakanto
sapattakaraṇo kodhanaṃ āgacchati itthiṃ vā purisaṃ vā. <span class="brnum">(7)</span></p>
<p><a class="sc" id="8"></a><a id="p_16A7_436" class="ms"></a>Ime kho, bhikkhave, satta dhammā sapattakantā sapattakaraṇā kodhanaṃ āgacchanti
itthiṃ vā purisaṃ vāti.</p>
<blockquote class="gatha">
<p><a class="sc" id="9"></a><a id="p_16A7_437" class="ms"></a>Kodhano dubbaṇṇo hoti,<br>
atho dukkhampi seti so;<br>
Atho atthaṃ gahetvāna,<br>
anatthaṃ <span class="var" title="adhigacchati (si) | paṭipajjati (s1-3)" id="note165">adhipajjati</span>.
</p>
<p><a class="sc" id="10"></a><a id="p_16A7_438" class="ms"></a>Tato kāyena vācāya,<br>
vadhaṃ katvāna kodhano;<br>
Kodhābhibhūto puriso,<br>
dhanajāniṃ nigacchati.
</p>
<p><a class="sc" id="11"></a><a id="p_16A7_439" class="ms"></a>Kodha­samma­da­sammatto,<br>
<span class="var" title="āyasakkhaṃ (s1-3)" id="note166">āyasakyaṃ</span> nigacchati;<br>
Ñātimittā suhajjā ca,<br>
parivajjanti kodhanaṃ.
</p>
<p><span class="cross" title="^it88#1 [Antarā­mala­sutta] | ^mnd1#46 [Kāma­sutta­niddesa]" id="note167">*</span>
<a class="sc" id="12"></a><a id="p_16A7_440" class="ms"></a>Anatthajanano kodho,<br>
kodho cittappakopano;<br>
Bhayamantarato jātaṃ,<br>
taṃ jano nāvabujjhati.
</p>
<p><a class="sc" id="13"></a><a id="p_16A7_441" class="ms"></a>Kuddho atthaṃ na jānāti,<br>
kuddho dhammaṃ na passati;<br>
Andhatamaṃ tadā hoti,<br>
yaṃ kodho sahate naraṃ.
</p>
<p><a class="sc" id="14"></a><a class="pts1" id="pts4.97"></a><a id="p_16A7_442" class="ms"></a>Yaṃ kuddho uparodheti,<br>
sukaraṃ viya dukkaraṃ;<br>
Pacchā so vigate kodhe,<br>
aggidaḍḍhova tappati.
</p>
<p><a class="sc" id="15"></a><a id="p_16A7_443" class="ms"></a>Dummaṅkuyaṃ <span class="var" title="sadasseti (bj) | paṭhamaṃ dasseti (s1-3)" id="note168">padasseti</span>,<br>
dhūmaṃ dhūmīva pāvako;<br>
Yato patāyati kodho,<br>
yena kujjhanti mānavā.
</p>
<p><a class="sc" id="16"></a><a id="p_16A7_444" class="ms"></a><span class="var" title="na assa hirī ottappañca (mr)" id="note169">Nāssa hirī na ottappaṃ</span>,<br>
na vāco hoti gāravo;<br>
Kodhena abhibhūtassa,<br>
na dīpaṃ hoti kiñcanaṃ.
</p>
<p><a class="sc" id="17"></a><a id="p_16A7_445" class="ms"></a>Tapanīyāni kammāni,<br>
yāni dhammehi ārakā;<br>
Tāni ārocayissāmi,<br>
taṃ suṇātha yathā tathaṃ.
</p>
<p><a class="sc" id="18"></a><a id="p_16A7_446" class="ms"></a>Kuddho hi pitaraṃ hanti,<br>
hanti kuddho samātaraṃ;<br>
Kuddho hi brāhmaṇaṃ hanti,<br>
hanti kuddho puthujjanaṃ.
</p>
<p><a class="sc" id="19"></a><a id="p_16A7_447" class="ms"></a>Yāya mātu bhato poso,<br>
imaṃ lokaṃ avekkhati;<br>
Tampi pāṇadadiṃ santiṃ,<br>
hanti kuddho puthujjano.
</p>
<p><a class="sc" id="20"></a><a id="p_16A7_448" class="ms"></a>Attūpamā hi te sattā,<br>
attā hi <span class="var" title="paramaṃ (bj, s1-3, pts1)" id="note170">paramo</span> piyo;<br>
Hanti kuddho puthuttānaṃ,<br>
nānārūpesu mucchito.
</p>
<p><a class="sc" id="21"></a><a id="p_16A7_449" class="ms"></a>Asinā hanti attānaṃ,<br>
visaṃ khādanti mucchitā;<br>
Rajjuyā bajjha mīyanti,<br>
pabbatāmapi kandare.
</p>
<p><a class="sc" id="22"></a><a class="pts1" id="pts4.98"></a><a id="p_16A7_450" class="ms"></a><span class="var" title="bhūtahaccāni (bj, s1-3)" id="note171">Bhūnahaccāni</span> kammāni,<br>
attamāraṇiyāni ca;<br>
<span class="var" title="karonto nāvabujjhati (mr)" id="note172">Karontā nāvabujjhanti</span>,<br>
kodhajāto parābhavo.
</p>
<p><a class="sc" id="23"></a><a id="p_16A7_451" class="ms"></a>Itāyaṃ kodharūpena,<br>
maccupāso guhāsayo;<br>
Taṃ damena samucchinde,<br>
paññāvīriyena diṭṭhiyā.
</p>
<p><a class="sc" id="24"></a><a id="p_16A7_452" class="ms"></a>Yathā <span class="var" title="ekametaṃ (bj) | ekamekaṃ (s1-3, pts1)" id="note173">metaṃ</span> akusalaṃ,<br>
samucchindetha paṇḍito;<br>
Tatheva dhamme sikkhetha,<br>
mā no dummaṅkuyaṃ ahu.
</p>
<p><a class="sc" id="25"></a><a id="p_16A7_453" class="ms"></a>Vītakodhā anāyāsā,<br>
Vītalobhā <span class="var" title="anissukā (s1, pts1)" id="note174">anussukā</span>;<br>
Dantā kodhaṃ pahantvāna,<br>
<span class="var" title="pari­nib­bassa­tha­nāsa­vāti (s1-3) | parinibbiṃsu anāsavāti (mr)" id="note175">Parinibbanti anāsavā”ti</span>.
</p>
</blockquote>
<p class="endsection">Ekādasamaṃ.</p>
<p class="endsection">Abyākatavaggo chaṭṭho.</p>
<blockquote class="uddanagatha">
<p><a class="sc" id="26"></a><a id="p_16A7_457" class="ms"></a>Abyākato purisagati,<br>
Tissa sīha arakkhiyaṃ;<br>
Kimilaṃ satta pacalā,<br>
Mettā bhariyā kodhekādasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Abyākatavagga</span>
<span class="hidden">Abyākatasutta</span>
</aside>
</section>
</div>
</body>
</html>