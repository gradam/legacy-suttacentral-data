<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.37">
<article>
<div class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>37. Catu­mahārā­ja­sutta</h1>
</div>
<p><a class="sc" id="1"></a><a class="pts" id="pts1.143"></a><a class="ms" id="p_15A3_232"></a><a class="msdiv" id="msdiv37"></a>“Aṭṭhamiyaṃ, bhikkhave, pakkhassa catunnaṃ mahārājānaṃ amaccā pārisajjā imaṃ lokaṃ anuvicaranti: ‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. <span class="var" title="cātuddisaṃ (bj) | cātuddasiyaṃ (s1-3) | cātuddasī (pts1)" id="note111">Cātuddasiṃ</span>, bhikkhave, pakkhassa catunnaṃ mahārājānaṃ puttā imaṃ lokaṃ anuvicaranti: ‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. Tadahu, bhikkhave, uposathe pannarase cattāro <span class="var" title="mahārājā (bj)" id="note112">mahārājāno</span> sāmaññeva imaṃ lokaṃ anuvicaranti: ‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti.</p>
<p><a class="sc" id="2"></a><a class="ms" id="p_15A3_233"></a>Sace, bhikkhave, appakā honti manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karonti. Tamenaṃ, bhikkhave, cattāro <span class="var" title="mahārājā (bj)" id="note113">mahārājāno</span> devānaṃ tāvatiṃsānaṃ <span class="var" title="sudhammāyaṃ sabhāyaṃ (bj, s1-3, pts1)" id="note114">sudhammāya sabhāya</span> sannisinnānaṃ sannipatitānaṃ ārocenti: ‘appakā kho, mārisā, manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. Tena kho, bhikkhave, devā tāvatiṃsā anattamanā honti: ‘dibbā vata, bho, kāyā parihāyissanti, paripūrissanti <span class="var" title="asurā kāyāti (bj)" id="note115">asurakāyā’ti</span>.</p>
<p><a class="sc" id="3"></a><a class="ms" id="p_15A3_234"></a>Sace pana, bhikkhave, bahū honti manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karonti. Tamenaṃ, bhikkhave, cattāro mahārājāno devānaṃ tāvatiṃsānaṃ sudhammāya sabhāya sannisinnānaṃ sannipatitānaṃ ārocenti: ‘bahū kho, mārisā, manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. Tena, bhikkhave, devā tāvatiṃsā attamanā honti: ‘dibbā vata bho kāyā paripūrissanti, parihāyissanti <span class="var" title="asurā kāyāti (bj)" id="note116">asurakāyā’ti</span>.</p>
<p><a class="sc" id="4"></a><a class="ms" id="p_15A3_235"></a>Bhūtapubbaṃ, bhikkhave, sakko devānamindo deve tāvatiṃse anunayamāno tāyaṃ velāyaṃ imaṃ gāthaṃ abhāsi: </p>
<blockquote class="gatha">
<p><a class="sc" id="5"></a><a class="pts" id="pts1.144"></a><a class="ms" id="p_15A3_236"></a>‘<span class="var" title="cātuddasī pañcadasī (pts1)" id="note117">Cātuddasiṃ pañcadasiṃ</span>,<br> yā ca pakkhassa <span class="var" title="aṭṭhamiṃ (si)" id="note118">aṭṭhamī</span>;<br> ­Pā­ṭihā­ri­ya­pak­khañca,<br> aṭṭhaṅ­gasu­sa­māga­taṃ;<br> Uposathaṃ upavaseyya,<br> <span class="var" title="yopassa (bj, s1-3, km, pts1)" id="note119">yopissa</span> mādiso naro’ti.
</p>
</blockquote>
<p><a class="sc" id="6"></a><a class="ms" id="p_15A3_237"></a>Sā kho panesā, bhikkhave, sakkena devānamindena gāthā duggītā na sugītā dubbhāsitā na subhāsitā. Taṃ kissa hetu? Sakko hi, bhikkhave, devānamindo avītarāgo avītadoso avītamoho.</p>
<p><a class="sc" id="7"></a><a class="ms" id="p_15A3_238"></a>Yo ca kho so, bhikkhave, bhikkhu arahaṃ khīṇāsavo vusitavā brahmacariyo katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, <span class="var" title="tassa kho etaṃ bhikkhuno (s1-3) | tassa kho evaṃ bhikkhave bhikkhuno (mr)" id="note120">tassa kho etaṃ, bhikkhave, bhikkhuno</span> kallaṃ vacanāya:</p>
<blockquote class="gatha">
<p><a class="sc" id="8"></a><a class="ms" id="p_15A3_239"></a>‘Cātuddasiṃ pañcadasiṃ,<br> yā ca pakkhassa aṭṭhamī;<br> ­Pā­ṭihā­ri­ya­pak­khañca,<br> aṭṭhaṅ­gasu­sa­māga­taṃ;<br> Uposathaṃ upavaseyya,<br> yopissa mādiso naro’ti.
</p>
</blockquote>
<p><a class="sc" id="9"></a><a class="ms" id="p_15A3_240"></a>Taṃ kissa hetu? So hi, bhikkhave, bhikkhu vītarāgo vītadoso vītamoho”ti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devadūtavagga</span> <span class="hidden">Sab­rahma­ka­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>