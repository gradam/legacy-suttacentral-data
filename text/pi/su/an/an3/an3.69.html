<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.69">
<article>
<div class="hgroup">
<p class="division">Aṅguttara Nikāya 3</p>
<p>7. Mahāvagga</p>
<h1>69. Akusa­la­mūla­sutta</h1>
</div>
<p><span class="cross" title="^ne6#466 [Sāsanapaṭṭhāna]" id="note250">*</span>
<a class="sc" id="1"></a><a id="p_15A3_597" class="ms"></a><a class="msdiv" id="msdiv70"></a>“Tīṇimāni, bhikkhave, akusalamūlāni. Katamāni tīṇi? Lobho akusalamūlaṃ, doso
akusalamūlaṃ, moho akusalamūlaṃ.</p>
<p><a class="sc" id="2"></a><a id="p_15A3_598" class="ms"></a>Yadapi, bhikkhave, lobho tadapi <span class="var" title="akusalaṃ (bj, s1-3, km, pts1)" id="note251">akusalamūlaṃ</span>; yadapi luddho abhisaṅkharoti
kāyena <span class="var" title="vācā (bj)" id="note252">vācāya</span> manasā tadapi <span class="var" title="akusalamūlaṃ (mr)" id="note253">akusalaṃ</span>; yadapi luddho lobhena abhibhūto
­pariyā­dinna­citto parassa asatā dukkhaṃ <span class="var" title="upadahati (bj, s1-3, km, pts1)" id="note254">uppādayati</span> vadhena vā bandhanena vā
jāniyā vā garahāya vā pabbājanāya vā balavamhi balattho itipi tadapi <span class="var" title="idaṃ pana sabbatthapi evameva" id="note255">akusalaṃ</span>.
Itissame lobhajā lobhanidānā lobhasamudayā lobhapaccayā aneke pāpakā akusalā
dhammā sambhavanti.</p>
<p><a class="sc" id="3"></a><a class="pts" id="pts1.202"></a><a id="p_15A3_599" class="ms"></a>Yadapi, bhikkhave, doso tadapi akusalamūlaṃ; yadapi duṭṭho abhisaṅkharoti
kāyena vācāya manasā tadapi akusalaṃ; yadapi duṭṭho dosena abhibhūto
­pariyā­dinna­citto parassa asatā dukkhaṃ uppādayati vadhena vā bandhanena vā
jāniyā vā garahāya vā pabbājanāya vā balavamhi balattho itipi tadapi akusalaṃ.
Itissame dosajā dosanidānā dosasamudayā dosapaccayā aneke pāpakā akusalā dhammā
sambhavanti.</p>
<p><a class="sc" id="4"></a><a id="p_15A3_600" class="ms"></a>Yadapi, bhikkhave, moho tadapi akusalamūlaṃ; yadapi mūḷho abhisaṅkharoti kāyena
vācāya manasā tadapi akusalaṃ; yadapi mūḷho mohena abhibhūto ­pariyā­dinna­citto
parassa asatā dukkhaṃ uppādayati vadhena vā bandhanena vā jāniyā vā garahāya vā
pabbājanāya vā balavamhi balattho itipi tadapi akusalaṃ. Itissame mohajā
mohanidānā mohasamudayā mohapaccayā aneke pāpakā akusalā dhammā sambhavanti.
Evarūpo cāyaṃ, bhikkhave, puggalo vuccati akālavādītipi, abhūtavādītipi,
anat­thavā­dī­tipi, adhamma­vādī­tipi, avinaya­vādī­tipi.</p>
<p><a class="sc" id="5"></a><a id="p_15A3_601" class="ms"></a>Kasmā cāyaṃ, bhikkhave, evarūpo puggalo vuccati akālavādītipi, abhūtavādītipi,
anat­thavā­dī­tipi, adhamma­vādī­tipi, avinaya­vādī­tipi? Tathāhāyaṃ, bhikkhave,
puggalo parassa asatā dukkhaṃ uppādayati vadhena vā bandhanena vā jāniyā vā
garahāya vā pabbājanāya vā balavamhi balattho itipi. Bhūtena kho pana vuccamāno
avajānāti, no paṭijānāti; abhūtena vuccamāno na ātappaṃ karoti, tassa
nibbeṭhanāya itipetaṃ atacchaṃ itipetaṃ abhūtanti. Tasmā evarūpo puggalo
vuccati akālavādītipi, abhūtavādītipi, anat­thavā­dī­tipi, adhamma­vādī­tipi,
avinaya­vādī­tipi.</p>
<p><a class="sc" id="6"></a><a id="p_15A3_602" class="ms"></a>Evarūpo, bhikkhave, puggalo lobhajehi pāpakehi akusalehi dhammehi abhibhūto
­pariyā­dinna­citto diṭṭhe ceva dhamme dukkhaṃ viharati, savighātaṃ saupāyāsaṃ
sapariḷāhaṃ. Kāyassa ca bhedā paraṃ maraṇā duggati pāṭikaṅkhā.</p>
<p><a class="sc" id="7"></a><a class="pts" id="pts1.203"></a><a id="p_15A3_603" class="ms"></a>Dosajehi … pe … mohajehi pāpakehi akusalehi dhammehi abhibhūto ­pariyā­dinna­citto
diṭṭhe ceva dhamme dukkhaṃ viharati, savighātaṃ saupāyāsaṃ sapariḷāhaṃ. Kāyassa
ca bhedā paraṃ maraṇā duggati pāṭikaṅkhā. Seyyathāpi, bhikkhave, sālo vā dhavo
vā phandano vā tīhi māluvālatāhi uddhasto pariyonaddho anayaṃ āpajjati,
byasanaṃ āpajjati, anayabyasanaṃ āpajjati; evamevaṃ kho, bhikkhave, evarūpo
puggalo lobhajehi pāpakehi akusalehi dhammehi abhibhūto ­pariyā­dinna­citto diṭṭhe
ceva dhamme dukkhaṃ viharati, savighātaṃ saupāyāsaṃ sapariḷāhaṃ. Kāyassa ca
bhedā paraṃ maraṇā duggati pāṭikaṅkhā.</p>
<p><a class="sc" id="8"></a><a id="p_15A3_604" class="ms"></a>Dosajehi … pe … mohajehi pāpakehi akusalehi dhammehi abhibhūto ­pariyā­dinna­citto
diṭṭhe ceva dhamme dukkhaṃ viharati savighātaṃ saupāyāsaṃ sapariḷāhaṃ. Kāyassa
ca bhedā paraṃ maraṇā duggati pāṭikaṅkhā. Imāni kho, bhikkhave, tīṇi
akusa­la­mūlā­nīti.</p>
<p><span class="cross" title="^ne6#466 [Sāsanapaṭṭhāna]" id="note256">*</span>
<a class="sc" id="9"></a><a id="p_15A3_605" class="ms"></a>Tīṇimāni, bhikkhave, kusalamūlāni. Katamāni tīṇi? Alobho kusalamūlaṃ, adoso
kusalamūlaṃ, amoho kusalamūlaṃ.</p>
<p><a class="sc" id="10"></a><a id="p_15A3_606" class="ms"></a>Yadapi, bhikkhave, alobho tadapi <span class="var" title="kusalaṃ (bj, s1-3, km, pts1)" id="note257">kusalamūlaṃ</span>; yadapi aluddho abhisaṅkharoti
kāyena vācāya manasā tadapi <span class="var" title="kusalamūlaṃ (mr)" id="note258">kusalaṃ</span>; yadapi aluddho lobhena anabhibhūto
apariyā­dinna­citto na parassa asatā dukkhaṃ uppādayati vadhena vā bandhanena vā
jāniyā vā garahāya vā pabbājanāya vā balavamhi balattho itipi tadapi kusalaṃ.
Itissame alobhajā alobhanidānā alobhasamudayā alobhapaccayā aneke kusalā dhammā
sambhavanti.</p>
<p><a class="sc" id="11"></a><a id="p_15A3_607" class="ms"></a>Yadapi, bhikkhave, adoso tadapi kusalamūlaṃ; yadapi aduṭṭho abhisaṅkharoti
kāyena vācāya manasā tadapi kusalaṃ; yadapi aduṭṭho dosena anabhibhūto
apariyā­dinna­citto na parassa asatā dukkhaṃ uppādayati vadhena vā bandhanena vā
jāniyā vā garahāya vā pabbājanāya vā balavamhi balattho itipi tadapi kusalaṃ.
Itissame adosajā adosanidānā adosasamudayā adosapaccayā aneke kusalā dhammā
sambhavanti.</p>
<p><a class="sc" id="12"></a><a class="pts" id="pts1.204"></a><a id="p_15A3_608" class="ms"></a>Yadapi, bhikkhave, amoho tadapi kusalamūlaṃ; yadapi amūḷho abhisaṅkharoti
kāyena vācāya manasā tadapi kusalaṃ; yadapi amūḷho mohena anabhibhūto
apariyā­dinna­citto na parassa asatā dukkhaṃ uppādayati vadhena vā bandhanena vā
jāniyā vā garahāya vā pabbājanāya vā balavamhi balattho itipi tadapi kusalaṃ.
Itissame amohajā amohanidānā amohasamudayā amohapaccayā aneke kusalā dhammā
sambhavanti. Evarūpo cāyaṃ, bhikkhave, puggalo vuccati kālavādītipi,
bhūtavādītipi, atthavādītipi, dhammavādītipi, vinayavādītipi.</p>
<p><a class="sc" id="13"></a><a id="p_15A3_609" class="ms"></a>Kasmā cāyaṃ, bhikkhave, evarūpo puggalo vuccati kālavādītipi, bhūtavādītipi,
atthavādītipi, dhammavādītipi, vinayavādītipi? Tathāhāyaṃ, bhikkhave, puggalo
na parassa asatā dukkhaṃ uppādayati vadhena vā bandhanena vā jāniyā vā garahāya
vā pabbājanāya vā balavamhi balattho itipi. Bhūtena kho pana vuccamāno
paṭijānāti no avajānāti; abhūtena vuccamāno ātappaṃ karoti tassa nibbeṭhanāya:
‘itipetaṃ atacchaṃ, itipetaṃ abhūtan’ti. Tasmā evarūpo puggalo vuccati
kālavādītipi, atthavādītipi, dhammavādītipi, vinayavādītipi.</p>
<p><a class="sc" id="14"></a><a id="p_15A3_610" class="ms"></a>Evarūpassa, bhikkhave, puggalassa lobhajā pāpakā akusalā dhammā pahīnā
ucchinnamūlā tālāvatthukatā anabhāvaṅkatā āyatiṃ anuppādadhammā. Diṭṭheva
dhamme sukhaṃ viharati avighātaṃ anupāyāsaṃ apariḷāhaṃ. Diṭṭheva dhamme
parinibbāyati.</p>
<p><a class="sc" id="15"></a><a class="pts" id="pts1.205"></a><a id="p_15A3_611" class="ms"></a>Dosajā … pe … parinibbāyati. Mohajā … pe … parinibbāyati. Seyyathāpi bhikkhave,
sālo vā dhavo vā phandano vā tīhi māluvālatāhi <span class="var" title="uddhaseto (s1-3) | uddhasetā (pts1)" id="note259">uddhasto</span> pariyonaddho. Atha
puriso āgaccheyya <span class="var" title="kuddālapiṭakaṃ (bj, s1-3, km, pts1)" id="note260">kudālapiṭakaṃ</span> ādāya. So taṃ māluvālataṃ mūle chindeyya, mūle
chetvā palikhaṇeyya, palikhaṇitvā mūlāni uddhareyya, antamaso
<span class="var" title="usīra­nā­ḷamattā­nipi (bj, s1-3, km) | usīra­nā­lamattāni (pts1)" id="note261">usīra­nāḷi­mattā­nipi</span>. So taṃ māluvālataṃ khaṇ­ḍā­khaṇ­ḍikaṃ chindeyya,
khaṇ­ḍā­khaṇ­ḍikaṃ chetvā phāleyya, phāletvā sakalikaṃ sakalikaṃ kareyya,
sakalikaṃ sakalikaṃ karitvā vātātape visoseyya, vātātape visosetvā agginā
<span class="var" title="daheyya (bj, pts1)" id="note262">ḍaheyya</span>, agginā ḍahitvā masiṃ kareyya, masiṃ karitvā mahāvāte vā <span class="var" title="opuneyya (bj, pts1) | ophuneyya (s1-3)" id="note263">ophuṇeyya</span>
nadiyā vā sīghasotāya pavāheyya. <span class="var" title="evamassu (bj) | evassu (mr)" id="note264">Evamassa</span> tā, bhikkhave, māluvālatā
ucchinnamūlā tālāvatthukatā anabhāvaṃkatā āyatiṃ anuppādadhammā. Evamevaṃ kho,
bhikkhave, evarūpassa puggalassa lobhajā pāpakā akusalā dhammā pahīnā
ucchinnamūlā tālāvatthukatā anabhāvaṃkatā āyatiṃ anuppādadhammā. Diṭṭheva
dhamme sukhaṃ viharati avighātaṃ anupāyāsaṃ apariḷāhaṃ. Diṭṭheva dhamme
parinibbāyati.</p>
<p><a class="sc" id="16"></a><a id="p_15A3_612" class="ms"></a>Dosajā … pe … mohajā pāpakā akusalā dhammā pahīnā ucchinnamūlā tālāvatthukatā
anabhāvaṅkatā āyatiṃ anuppādadhammā. Diṭṭheva dhamme sukhaṃ viharati avighātaṃ
anupāyāsaṃ apariḷāhaṃ. Diṭṭheva dhamme parinibbāyati. Imāni kho, bhikkhave,
tīṇi kusalamūlānī”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Mahāvagga</span>
<span class="hidden">Titthā­yatana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>