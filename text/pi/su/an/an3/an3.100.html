<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.100">
<article>
<div class="hgroup">
<p class="division">Aṅguttara Nikāya 3</p>
<p>10. Loṇa­kapal­la­vagga</p>
<h1>100. Loṇa­kapal­la­sutta</h1>
</div>
<p><a class="sc" id="1"></a><a id="p_15A3_835" class="ms"></a><a class="msdiv" id="msdiv_101"></a>“<span class="var" title="yo kho (s1-3, km) | yo ca kho (mr)" id="note354">Yo</span>, bhikkhave, evaṃ vadeyya: ‘yathā yathāyaṃ puriso kammaṃ karoti tathā tathā
taṃ paṭi­saṃ­ve­di­yatī’ti, evaṃ santaṃ, bhikkhave, brahma­cari­ya­vāso na hoti, okāso
na paññāyati sammā dukkhassa antakiriyāya. Yo ca kho, bhikkhave, evaṃ vadeyya:
‘yathā yathā vedanīyaṃ ayaṃ puriso kammaṃ karoti tathā tathāssa vipākaṃ
paṭi­saṃ­ve­di­yatī’ti, evaṃ santaṃ, bhikkhave, brahma­cari­ya­vāso hoti, okāso
paññāyati sammā dukkhassa antakiriyāya. Idha, bhikkhave, ekaccassa puggalassa
appamattakampi <span class="var" title="pāpaṃ kammaṃ (bj, pts1)" id="note355">pāpakammaṃ</span> kataṃ tamenaṃ nirayaṃ upaneti. Idha pana, bhikkhave,
ekaccassa puggalassa tādisaṃyeva appamattakaṃ pāpakammaṃ kataṃ
diṭṭha­dhamma­ve­danīyaṃ hoti, nāṇupi khāyati, kiṃ bahudeva.</p>
<p><a class="sc" id="2"></a><a id="p_15A3_836" class="ms"></a>Kathaṃrūpassa, bhikkhave, puggalassa appamattakampi pāpakammaṃ kataṃ tamenaṃ
nirayaṃ upaneti? Idha pana, bhikkhave, ekacco puggalo abhāvitakāyo hoti
abhāvitasīlo abhāvitacitto abhāvitapañño paritto appātumo appa­duk­kha­vihārī.
Evarūpassa, bhikkhave, puggalassa appamattakampi pāpakammaṃ kataṃ tamenaṃ
nirayaṃ upaneti.</p>
<p><a class="sc" id="3"></a><a id="p_15A3_837" class="ms"></a>Kathaṃrūpassa, bhikkhave, puggalassa tādisaṃyeva appamattakaṃ pāpakammaṃ kataṃ
diṭṭha­dhamma­ve­danīyaṃ hoti, nāṇupi khāyati, kiṃ bahudeva? Idha, bhikkhave,
ekacco puggalo bhāvitakāyo hoti bhāvitasīlo bhāvitacitto bhāvitapañño aparitto
<span class="var" title="mahattā (bj, s1-3, km, pts1)" id="note356">mahatto</span> appamāṇavihārī. Evarūpassa, bhikkhave, puggalassa tādisaṃyeva
appamattakaṃ pāpakammaṃ kataṃ diṭṭha­dhamma­ve­danīyaṃ hoti, nāṇupi khāyati, kiṃ
bahudeva.</p>
<p><a class="sc" id="4"></a><a class="pts" id="pts1.250"></a><a id="p_15A3_838" class="ms"></a>Seyyathāpi, bhikkhave, puriso <span class="var" title="loṇaphalaṃ (bj, s1-3, km, pts1)" id="note357">loṇakapallaṃ</span> paritte <span class="var" title="udakakapallake (mr)" id="note358">udakamallake</span> pakkhipeyya.
Taṃ kiṃ maññatha, bhikkhave, api nu <span class="var" title="udakamallake udakaṃ (bj, s1-3, km, pts1)" id="note359">taṃ parittaṃ udakaṃ</span> amunā loṇakapallena
loṇaṃ assa apeyyan”ti? “Evaṃ, bhante”. “Taṃ kissa hetu”? “Aduñhi, bhante,
parittaṃ udakakapallake udakaṃ, taṃ amunā loṇakapallena loṇaṃ assa apeyyan”ti.
“Seyyathāpi, bhikkhave, puriso loṇakapallakaṃ gaṅgāya nadiyā pakkhipeyya. Taṃ
kiṃ maññatha, bhikkhave, api nu sā gaṅgā nadī amunā loṇakapallena loṇaṃ assa
apeyyā”ti? “No hetaṃ, bhante”. “Taṃ kissa hetu”? “Asu hi, bhante, gaṅgāya
nadiyā mahā udakakkhandho so amunā <span class="var" title="loṇaṃ nevassa appeyyoti (bj) | loṇaphalena loṇo assa apeyyoti (s1-3, pts1)" id="note360">loṇakapallena loṇo na assa apeyyo”ti</span>.</p>
<p><a class="sc" id="5"></a><a id="p_15A3_839" class="ms"></a>“Evamevaṃ kho, bhikkhave, idhekaccassa puggalassa appamattakampi pāpakammaṃ
kataṃ tamenaṃ nirayaṃ upaneti. Idha, bhikkhave, ekaccassa puggalassa
tādisaṃyeva appamattakaṃ pāpakammaṃ kataṃ diṭṭha­dhamma­ve­danīyaṃ hoti, nāṇupi
khāyati, kiṃ bahudeva.</p>
<p><a class="sc" id="6"></a><a id="p_15A3_840" class="ms"></a>Kathaṃrūpassa, bhikkhave, puggalassa appamattakampi pāpakammaṃ kataṃ tamenaṃ
nirayaṃ upaneti? Idha, bhikkhave, ekacco puggalo abhāvitakāyo hoti abhāvitasīlo
abhāvitacitto abhāvitapañño paritto appātumo appa­duk­kha­vihārī. Evarūpassa,
bhikkhave, puggalassa appamattakampi pāpakammaṃ kataṃ tamenaṃ nirayaṃ upaneti.</p>
<p><a class="sc" id="7"></a><a id="p_15A3_841" class="ms"></a>Kathaṃrūpassa, bhikkhave, puggalassa tādisaṃyeva appamattakaṃ pāpakammaṃ kataṃ
diṭṭha­dhamma­ve­danīyaṃ hoti, nāṇupi khāyati, kiṃ bahudeva? Idha, bhikkhave,
ekacco puggalo bhāvitakāyo hoti bhāvitasīlo bhāvitacitto bhāvitapañño aparitto
mahatto appamāṇavihārī. Evarūpassa, bhikkhave, puggalassa tādisaṃyeva
appamattakaṃ pāpakammaṃ kataṃ diṭṭha­dhamma­ve­danīyaṃ hoti, nāṇupi khāyati, kiṃ
bahudeva. <span class="brnum">(1)</span></p>
<p><a class="sc" id="8"></a><a class="pts" id="pts1.251"></a><a id="p_15A3_842" class="ms"></a>Idha, bhikkhave, ekacco aḍḍha­ka­hāpa­ṇenapi bandhanaṃ nigacchati, kahāpaṇenapi
bandhanaṃ nigacchati, ­kahā­paṇa­sa­tenapi bandhanaṃ nigacchati. Idha, bhikkhave,
ekacco aḍḍha­ka­hāpa­ṇenapi na bandhanaṃ nigacchati, kahāpaṇenapi na bandhanaṃ
nigacchati, ­kahā­paṇa­sa­tenapi na bandhanaṃ nigacchati.</p>
<p><a class="sc" id="9"></a><a id="p_15A3_843" class="ms"></a>Kathaṃrūpo, bhikkhave, aḍḍha­ka­hāpa­ṇenapi bandhanaṃ nigacchati, kahāpaṇenapi
bandhanaṃ nigacchati, ­kahā­paṇa­sa­tenapi bandhanaṃ nigacchati? Idha, bhikkhave,
ekacco daliddo hoti appassako appabhogo. Evarūpo, bhikkhave, aḍḍha­ka­hāpa­ṇenapi
bandhanaṃ nigacchati, kahāpaṇenapi bandhanaṃ nigacchati, ­kahā­paṇa­sa­tenapi
bandhanaṃ nigacchati.</p>
<p><a class="sc" id="10"></a><a id="p_15A3_844" class="ms"></a>Kathaṃrūpo, bhikkhave, aḍḍha­ka­hāpa­ṇenapi na bandhanaṃ nigacchati, kahāpaṇenapi
na bandhanaṃ nigacchati, ­kahā­paṇa­sa­tenapi na bandhanaṃ nigacchati? Idha,
bhikkhave, ekacco aḍḍho hoti mahaddhano mahābhogo. Evarūpo, bhikkhave,
aḍḍha­ka­hāpa­ṇenapi na bandhanaṃ nigacchati, kahāpaṇenapi na bandhanaṃ
nigacchati, ­kahā­paṇa­sa­tenapi na bandhanaṃ nigacchati. Evamevaṃ kho, bhikkhave,
idhekaccassa puggalassa appamattakaṃ pāpakammaṃ kataṃ. Tamenaṃ nirayaṃ upaneti.
Idha, bhikkhave, ekaccassa puggalassa tādisaṃyeva appamattakaṃ pāpakammaṃ kataṃ
diṭṭha­dhamma­ve­danīyaṃ hoti, nāṇupi khāyati, kiṃ bahudeva.</p>
<p><a class="sc" id="11"></a><a id="p_15A3_845" class="ms"></a>Kathaṃrūpassa, bhikkhave, puggalassa appamattakaṃ pāpakammaṃ kataṃ, tamenaṃ
nirayaṃ upaneti? Idha, bhikkhave, ekacco puggalo abhāvitakāyo hoti abhāvitasīlo
abhāvitacitto abhāvitapañño paritto appātumo appa­duk­kha­vihārī. Evarūpassa,
bhikkhave, puggalassa tādisaṃyeva appamattakaṃ pāpakammaṃ kataṃ tamenaṃ nirayaṃ
upaneti.</p>
<p><a class="sc" id="12"></a><a id="p_15A3_846" class="ms"></a>Kathaṃrūpassa, bhikkhave, puggalassa tādisaṃyeva appamattakaṃ pāpakammaṃ kataṃ
diṭṭha­dhamma­ve­danīyaṃ hoti, nāṇupi khāyati, kiṃ bahudeva? Idha, bhikkhave,
ekacco puggalo bhāvitakāyo hoti bhāvitasīlo bhāvitacitto bhāvitapañño aparitto
mahatto appamāṇavihārī. Evarūpassa, bhikkhave, puggalassa tādisaṃyeva
appamattakaṃ pāpakammaṃ kataṃ diṭṭha­dhamma­ve­danīyaṃ hoti, nāṇupi khāyati, kiṃ
bahudeva. <span class="brnum">(2)</span></p>
<p><a class="sc" id="13"></a><a class="pts" id="pts1.252"></a><a id="p_15A3_847" class="ms"></a>Idha, bhikkhave, ekacco puggalo bhāvitakāyo hoti bhāvitasīlo bhāvitacitto
bhāvitapañño aparitto mahatto appamāṇavihārī. Evarūpassa, bhikkhave, puggalassa
tādisaṃyeva appamattakaṃ pāpakammaṃ kataṃ diṭṭha­dhamma­ve­danīyaṃ hoti, nāṇupi
khāyati, kiṃ bahudeva. Seyyathāpi, bhikkhave, orabbhiko vā urabbhaghātako vā
appekaccaṃ urabbhaṃ adinnaṃ ādiyamānaṃ pahoti hantuṃ vā bandhituṃ vā jāpetuṃ vā
yathāpaccayaṃ vā kātuṃ, appekaccaṃ urabbhaṃ adinnaṃ ādiyamānaṃ nappahoti hantuṃ
vā bandhituṃ vā jāpetuṃ vā yathāpaccayaṃ vā kātuṃ.</p>
<p><a class="sc" id="14"></a><a id="p_15A3_848" class="ms"></a><span class="var" title="kathaṃrūpo (s1-3, c1)" id="note361">Kathaṃrūpaṃ</span>, bhikkhave, orabbhiko vā urabbhaghātako vā urabbhaṃ adinnaṃ
ādiyamānaṃ pahoti hantuṃ vā bandhituṃ vā jāpetuṃ vā yathāpaccayaṃ vā kātuṃ?
Idha, bhikkhave, ekacco daliddo hoti appassako appabhogo. <span class="var" title="evarūpo (s1-3, c1)" id="note362">Evarūpaṃ</span>, bhikkhave,
orabbhiko vā urabbhaghātako vā urabbhaṃ adinnaṃ ādiyamānaṃ pahoti hantuṃ vā
bandhituṃ vā jāpetuṃ vā yathāpaccayaṃ vā kātuṃ.</p>
<p><a class="sc" id="15"></a><a id="p_15A3_849" class="ms"></a><span class="var" title="kathaṃrūpo (s1-3, c1)" id="note363">Kathaṃrūpaṃ</span>, bhikkhave, orabbhiko vā urabbhaghātako vā urabbhaṃ adinnaṃ
ādiyamānaṃ nappahoti hantuṃ vā bandhituṃ vā jāpetuṃ vā yathāpaccayaṃ vā kātuṃ.
Idha, bhikkhave, ekacco aḍḍho hoti mahaddhano mahābhogo rājā vā rājamahāmatto
vā. <span class="var" title="evarūpo (s1-3, c1)" id="note364">Evarūpaṃ</span>, bhikkhave, orabbhiko vā urabbhaghātako vā urabbhaṃ adinnaṃ
ādiyamānaṃ nappahoti hantuṃ vā bandhituṃ vā jāpetuṃ vā yathāpaccayaṃ vā kātuṃ.
Aññadatthu <span class="var" title="pañjaliko (mr)" id="note365">pañjalikova</span> <span class="var" title="paraṃ (mr)" id="note366">naṃ</span> yācati: ‘dehi me, mārisa, urabbhaṃ vā urabbhadhanaṃ
vā’ti. Evamevaṃ kho, bhikkhave, idhekaccassa puggalassa tādisaṃyeva
appamattakampi pāpakammaṃ kataṃ tamenaṃ nirayaṃ upaneti. Idha pana, bhikkhave,
ekaccassa puggalassa tādisaṃyeva appamattakaṃ pāpakammaṃ kataṃ
diṭṭha­dhamma­ve­danīyaṃ hoti, nāṇupi khāyati, kiṃ bahudeva.</p>
<p><a class="sc" id="16"></a><a class="pts" id="pts1.253"></a><a id="p_15A3_850" class="ms"></a>Kathaṃrūpassa, bhikkhave, puggalassa appamattakampi pāpakammaṃ kataṃ tamenaṃ
nirayaṃ upaneti? Idha, bhikkhave, ekacco puggalo abhāvitakāyo hoti abhāvitasīlo
abhāvitacitto abhāvitapañño paritto appātumo appa­duk­kha­vihārī. Evarūpassa,
bhikkhave, puggalassa appamattakampi pāpakammaṃ kataṃ tamenaṃ nirayaṃ upaneti.</p>
<p><a class="sc" id="17"></a><a id="p_15A3_851" class="ms"></a>Kathaṃrūpassa, bhikkhave, puggalassa tādisaṃyeva appamattakaṃ pāpakammaṃ kataṃ
diṭṭha­dhamma­ve­danīyaṃ hoti, nāṇupi khāyati, kiṃ bahudeva? Idha, bhikkhave,
ekacco puggalo bhāvitakāyo hoti bhāvitasīlo bhāvitacitto bhāvitapañño aparitto
mahatto appamāṇavihārī. Evarūpassa, bhikkhave, puggalassa tādisaṃyeva
appamattakaṃ pāpakammaṃ kataṃ diṭṭha­dhamma­ve­danīyaṃ hoti, nāṇupi khāyati, kiṃ
bahudeva. <span class="brnum">(3)</span></p>
<p><a class="sc" id="18"></a><a id="p_15A3_852" class="ms"></a>Yo, bhikkhave, evaṃ vadeyya: ‘yathā yathāyaṃ puriso kammaṃ karoti tathā tathā
taṃ paṭisaṃvedetī’ti, evaṃ santaṃ, bhikkhave, brahma­cari­ya­vāso na hoti, okāso
na paññāyati sammā dukkhassa antakiriyāya. Yo ca kho, bhikkhave, evaṃ vadeyya:
‘yathā yathā vedanīyaṃ ayaṃ puriso kammaṃ karoti tathā tathā tassa vipākaṃ
paṭisaṃvedetī’ti, evaṃ santaṃ, bhikkhave, brahma­cari­ya­vāso hoti, okāso
paññāyati sammā dukkhassa antakiriyāyā”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Loṇa­kapal­la­vagga</span>
<span class="hidden">Accāyikasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>