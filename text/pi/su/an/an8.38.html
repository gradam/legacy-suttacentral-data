<!DOCTYPE html>
<html data-prev="an8.37" data-next="an8.39">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.38">
<article>
<div id="an8.38" class="hgroup">
<p class="division">Aṅguttara Nikāya 8</p>
<p>4. Dānavagga</p>
<h1>38. Sappurisasutta</h1>
</div>
<p><a class="sc" id="1"></a>
<a id="p_17A8_360" class="ms"></a>
<a class="msdiv" id="msdiv_38"></a>
“Sappuriso, bhikkhave, kule jāyamāno bahuno janassa atthāya hitāya sukhāya
hoti–  mātāpitūnaṃ atthāya hitāya sukhāya hoti, puttadārassa atthāya hitāya
sukhāya hoti, dāsakam­ma­ka­ra­porisassa atthāya hitāya sukhāya hoti, mittāmaccānaṃ
atthāya hitāya sukhāya hoti, pubbapetānaṃ atthāya hitāya sukhāya hoti, rañño
atthāya hitāya sukhāya hoti, devatānaṃ atthāya hitāya sukhāya hoti,
samaṇab­rāhma­ṇā­naṃ atthāya hitāya sukhāya hoti.</p>
<p><a class="sc" id="2"></a>
<a class="pts1" id="pts4.245"></a>
<a id="p_17A8_361" class="ms"></a>
Seyyathāpi, bhikkhave, mahāmegho sabbasassāni sampādento bahuno janassa atthāya
<span class="var" title="hitāya ...pe... (s1-3, mr)" id="note140">hitāya sukhāya</span> hoti; evamevaṃ kho, bhikkhave, sappuriso kule jāyamāno bahuno
janassa atthāya hitāya sukhāya hoti–  mātāpitūnaṃ atthāya hitāya sukhāya hoti,
puttadārassa atthāya hitāya sukhāya hoti, dāsakam­ma­ka­ra­porisassa atthāya hitāya
sukhāya hoti, mittāmaccānaṃ atthāya hitāya sukhāya hoti, pubbapetānaṃ atthāya
hitāya sukhāya hoti, rañño atthāya hitāya sukhāya hoti, devatānaṃ atthāya
hitāya sukhāya hoti, samaṇab­rāhma­ṇā­naṃ atthāya hitāya sukhāya hotīti.</p>
<blockquote class="gatha">
<p><a class="sc" id="3"></a>
<a id="p_17A8_362" class="ms"></a>
<span class="var" title="bahunnaṃ (bj, pts1)" id="note141">Bahūnaṃ</span> vata atthāya,<br>
sappañño gharamāvasaṃ;<br>
Mātaraṃ pitaraṃ pubbe,<br>
rattin­diva­matandito.
</p>
<p><a class="sc" id="4"></a>
<a id="p_17A8_363" class="ms"></a>
Pūjeti sahadhammena,<br>
pubbe­kata­manus­sa­raṃ;<br>
Anāgāre pabbajite,<br>
apace <span class="var" title="brahmacārino (s1-3)" id="note142">brahmacārayo</span>.
</p>
<p><a class="sc" id="5"></a>
<a id="p_17A8_364" class="ms"></a>
Niviṭṭhasaddho pūjeti,<br>
ñatvā <span class="var" title="dham­medha­pesale (bj) | dhamme ca pesale (mr)" id="note143">dhamme ca pesalo</span>;<br>
Rañño hito devahito,<br>
ñātīnaṃ sakhinaṃ hito.
</p>
<p><a class="sc" id="6"></a>
<a id="p_17A8_365" class="ms"></a>
<span class="var" title="sabbesu (mr)" id="note144">Sabbesaṃ</span> <span class="var" title="sa (s1-3, pts1, mr)" id="note145">so</span> hito hoti,<br>
saddhamme suppatiṭṭhito;<br>
Vineyya maccheramalaṃ,<br>
sa lokaṃ bhajate sivan”ti.
</p>
</blockquote>
<p class="endsection">Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Dānavagga</span>
<span class="hidden">Paṭha­ma­dāna­sutta</span>
</div>
</section>
<a class="previous" href="/pi/an8.37">◀ Aṅguttara Nikāya  8.37</a><a class="top" href="#"> ▲ TOP </a><a class="next" href="/pi/an8.39">Aṅguttara Nikāya  8.39 ▶</a>
</div>
</body>
</html>