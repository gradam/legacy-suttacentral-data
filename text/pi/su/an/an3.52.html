<!DOCTYPE html>
<html data-prev="an3.51" data-next="an3.53">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.52">
<article>
<div id="an3.52" class="hgroup">
<p class="division">Aṅguttara Nikāya 3</p>
<p>6. Brāhmaṇavagga</p>
<h1>52. Dutiyad­veb­rāhma­ṇa­sutta</h1>
</div>
<p><a class="sc" id="1"></a>
<a class="pts1" id="pts1.156"></a>
<a id="p_15A3_319" class="ms"></a>
<a class="msdiv" id="msdiv_53"></a>
Atha kho dve brāhmaṇā jiṇṇā vuddhā mahallakā addhagatā vayoanuppattā
vīsa­vassasa­tikā jātiyā yena bhagavā tenu­pasaṅka­miṃsu; upasaṅkamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te brāhmaṇā bhagavantaṃ
etadavocuṃ: “mayamassu, bho gotama, brāhmaṇā jiṇṇā vuddhā mahallakā addhagatā
vayoanuppattā vīsa­vassasa­tikā jātiyā; te camhā akatakalyāṇā akatakusalā
aka­tabhīrut­tāṇā. Ovadatu no bhavaṃ gotamo, anusāsatu no bhavaṃ gotamo yaṃ
amhākaṃ assa dīgharattaṃ hitāya sukhāyā”ti.</p>
<p><a class="sc" id="2"></a>
<a id="p_15A3_320" class="ms"></a>
“Taggha tumhe, brāhmaṇā, jiṇṇā vuddhā mahallakā addhagatā vayoanuppattā
vīsa­vassasa­tikā jātiyā; te cattha akatakalyāṇā akatakusalā aka­tabhīrut­tāṇā.
Āditto kho ayaṃ, brāhmaṇā, loko jarāya byādhinā maraṇena. Evaṃ āditte kho,
brāhmaṇā, loke jarāya byādhinā maraṇena, yo idha kāyena saṃyamo vācāya saṃyamo
manasā saṃyamo, taṃ tassa petassa tāṇañca leṇañca dīpañca saraṇañca
parāyaṇañcāti.</p>
<blockquote class="gatha">
<p><a class="sc" id="3"></a>
<a id="p_15A3_321" class="ms"></a>
Ādittasmiṃ agārasmiṃ,<br>
yaṃ nīharati bhājanaṃ;<br>
Taṃ tassa hoti atthāya,<br>
no ca yaṃ tattha ḍayhati.
</p>
<p><a class="sc" id="4"></a>
<a id="p_15A3_322" class="ms"></a>
<span class="var" title="evaṃ ādīpito (bj, pts1) | evaṃ ādittake (s1-3, km)" id="note143">Evaṃ āditto kho</span> loko,<br>
jarāya maraṇena ca;<br>
Nīharetheva dānena,<br>
dinnaṃ hoti <span class="var" title="sunibbhataṃ (mr)" id="note144">sunīhataṃ</span>.
</p>
<p><a class="sc" id="5"></a>
<a id="p_15A3_323" class="ms"></a>
Yodha kāyena saṃyamo,<br>
Vācāya uda cetasā;<br>
Taṃ tassa petassa sukhāya hoti,<br>
Yaṃ jīvamāno pakaroti puññan”ti.
</p>
</blockquote>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Brāhmaṇavagga</span>
<span class="hidden">Paṭha­mad­veb­rāhma­ṇa­sutta</span>
</div>
</section>
<a class="previous" href="/pi/an3.51">◀ Aṅguttara Nikāya  3.51</a><a class="top" href="#"> ▲ TOP </a><a class="next" href="/pi/an3.53">Aṅguttara Nikāya  3.53 ▶</a>
</div>
</body>
</html>