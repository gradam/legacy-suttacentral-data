<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.68">
<article>
<div id="an7.68" class="hgroup">
<p class="division">Aṅguttara Nikāya 7</p>
<p>7. Mahāvagga</p>
<h1>68. Dhammaññūsutta</h1>
</div>
<p><a class="sc" id="1"></a>
<a id="p_16A7_504" class="ms"></a>
<a class="msdiv" id="msdiv_68"></a>
“Sattahi, bhikkhave, dhammehi samannāgato bhikkhu āhuneyyo hoti … pe …
anuttaraṃ puññakkhettaṃ lokassa. Katamehi sattahi? Idha, bhikkhave, bhikkhu
dhammaññū ca hoti atthaññū ca attaññū ca mattaññū ca kālaññū ca parisaññū ca
­pugga­la­pa­ropa­raññū ca.</p>
<p><a class="sc" id="2"></a>
<a id="p_16A7_505" class="ms"></a>
Kathañca, bhikkhave, bhikkhu dhammaññū hoti? Idha, bhikkhave, bhikkhu dhammaṃ
jānāti–  suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ
abbhutadhammaṃ vedallaṃ. No ce, bhikkhave, bhikkhu dhammaṃ jāneyya–  suttaṃ
geyyaṃ … pe … abbhutadhammaṃ vedallaṃ, nayidha ‘dhammaññū’ti vucceyya. Yasmā ca
kho, bhikkhave, bhikkhu dhammaṃ jānāti–  suttaṃ geyyaṃ … pe … abbhutadhammaṃ
vedallaṃ, tasmā ‘dhammaññū’ti vuccati. Iti dhammaññū. <span class="brnum">(1)</span></p>
<p><a class="sc" id="3"></a>
<a class="pts1" id="pts4.114"></a>
<a id="p_16A7_506" class="ms"></a>
Atthaññū ca kathaṃ hoti? Idha, bhikkhave, bhikkhu tassa tasseva bhāsitassa
atthaṃ jānāti: ‘ayaṃ imassa bhāsitassa attho, ayaṃ imassa bhāsitassa attho’ti.
No ce, bhikkhave, bhikkhu tassa tasseva bhāsitassa atthaṃ jāneyya: ‘ayaṃ imassa
bhāsitassa attho, ayaṃ imassa bhāsitassa attho’ti, nayidha ‘atthaññū’ti
vucceyya. Yasmā ca kho, bhikkhave, bhikkhu tassa tasseva bhāsitassa atthaṃ
jānāti: ‘ayaṃ imassa bhāsitassa attho, ayaṃ imassa bhāsitassa attho’ti, tasmā
‘atthaññū’ti vuccati. Iti dhammaññū, atthaññū. <span class="brnum">(2)</span></p>
<p><a class="sc" id="4"></a>
<a id="p_16A7_507" class="ms"></a>
Attaññū ca kathaṃ hoti? Idha, bhikkhave, bhikkhu attānaṃ jānāti: ‘ettakomhi
saddhāya sīlena sutena cāgena paññāya paṭibhānenā’ti. No ce, bhikkhave, bhikkhu
attānaṃ jāneyya: ‘ettakomhi saddhāya sīlena sutena cāgena paññāya
paṭibhānenā’ti, nayidha ‘attaññū’ti vucceyya. Yasmā ca, bhikkhave, bhikkhu
attānaṃ jānāti: ‘ettakomhi saddhāya sīlena sutena cāgena paññāya
paṭibhānenā’ti, tasmā ‘attaññū’ti vuccati. Iti dhammaññū, atthaññū, attaññū. <span class="brnum">(3)</span></p>
<p><a class="sc" id="5"></a>
<a id="p_16A7_508" class="ms"></a>
Mattaññū ca kathaṃ hoti? Idha, bhikkhave, bhikkhu mattaṃ jānāti
cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rā­naṃ
paṭiggahaṇāya. No ce, bhikkhave, bhikkhu mattaṃ jāneyya cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rā­naṃ paṭiggahaṇāya, nayidha ‘mattaññū’ti vucceyya. Yasmā ca kho, bhikkhave, bhikkhu mattaṃ jānāti cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rā­naṃ paṭiggahaṇāya, tasmā ‘mattaññū’ti vuccati. Iti dhammaññū, atthaññū, attaññū, mattaññū. <span class="brnum">(4)</span></p>
<p><a class="sc" id="6"></a>
<a id="p_16A7_509" class="ms"></a>
Kālaññū ca kathaṃ hoti? Idha, bhikkhave, bhikkhu kālaṃ jānāti: ‘ayaṃ kālo
uddesassa, ayaṃ kālo paripucchāya, ayaṃ kālo yogassa, ayaṃ kālo
paṭisallānassā’ti. No ce, bhikkhave, bhikkhu kālaṃ jāneyya: ‘ayaṃ kālo
uddesassa, ayaṃ kālo paripucchāya, ayaṃ kālo yogassa, ayaṃ kālo
paṭisallānassā’ti, nayidha ‘kālaññū’ti vucceyya. Yasmā ca kho, bhikkhave,
bhikkhu kālaṃ jānāti: ‘ayaṃ kālo uddesassa, ayaṃ kālo paripucchāya, ayaṃ kālo
yogassa, ayaṃ kālo paṭisallānassā’ti, tasmā ‘kālaññū’ti vuccati. Iti dhammaññū,
atthaññū, attaññū, mattaññū, kālaññū. <span class="brnum">(5)</span></p>
<p><a class="sc" id="7"></a>
<a class="pts1" id="pts4.115"></a>
<a id="p_16A7_510" class="ms"></a>
Parisaññū ca kathaṃ hoti? Idha, bhikkhave, bhikkhu parisaṃ jānāti: ‘ayaṃ
khattiyaparisā, ayaṃ brāhmaṇaparisā, ayaṃ gahapatiparisā, ayaṃ samaṇaparisā.
Tattha evaṃ upasaṅka­mi­tabbaṃ, evaṃ ṭhātabbaṃ, evaṃ kattabbaṃ, evaṃ
nisīditabbaṃ, evaṃ bhāsitabbaṃ, evaṃ tuṇhī bhavitabban’ti. No ce, bhikkhave,
bhikkhu parisaṃ jāneyya: ‘ayaṃ khattiyaparisā … pe … evaṃ tuṇhī bhavitabban’ti,
nayidha ‘parisaññū’ti vucceyya. Yasmā ca kho, bhikkhave, bhikkhu parisaṃ
jānāti: ‘ayaṃ khattiyaparisā, ayaṃ brāhmaṇaparisā, ayaṃ gahapatiparisā, ayaṃ
samaṇaparisā. Tattha evaṃ upasaṅka­mi­tabbaṃ, evaṃ ṭhātabbaṃ, evaṃ kattabbaṃ,
evaṃ nisīditabbaṃ, evaṃ bhāsitabbaṃ, evaṃ tuṇhī bhavitabban’ti, tasmā
‘parisaññū’ti vuccati. Iti dhammaññū, atthaññū, attaññū, mattaññū, kālaññū,
parisaññū. <span class="brnum">(6)</span></p>
<p><a class="sc" id="8"></a>
<a id="p_16A7_511" class="ms"></a>
­Pugga­la­pa­ropa­raññū ca kathaṃ hoti? Idha, bhikkhave, <span class="var" title="sabbatthapi idha ārambhe \" bhikkhuno tveva id="note196">bhikkhuno</span> dvayena puggalā
viditā honti. Dve puggalā–  eko ariyānaṃ dassanakāmo, eko ariyānaṃ na
dassanakāmo. Yvāyaṃ puggalo ariyānaṃ na dassanakāmo, evaṃ so tenaṅgena gārayho.
Yvāyaṃ puggalo ariyānaṃ dassanakāmo, evaṃ so tenaṅgena pāsaṃso. (7.1)</p>
<p><a class="sc" id="9"></a>
<a id="p_16A7_512" class="ms"></a>
Dve puggalā ariyānaṃ dassanakāmā–  eko saddhammaṃ sotukāmo, eko saddhammaṃ na
sotukāmo. Yvāyaṃ puggalo saddhammaṃ na sotukāmo, evaṃ so tenaṅgena gārayho.
Yvāyaṃ puggalo saddhammaṃ sotukāmo, evaṃ so tenaṅgena pāsaṃso. (7.2)</p>
<p><a class="sc" id="10"></a>
<a class="pts1" id="pts4.116"></a>
<a id="p_16A7_513" class="ms"></a>
Dve puggalā saddhammaṃ sotukāmā–  eko ohitasoto dhammaṃ suṇāti, eko anohitasoto
dhammaṃ suṇāti. Yvāyaṃ puggalo anohitasoto dhammaṃ suṇāti, evaṃ so tenaṅgena
gārayho. Yvāyaṃ puggalo ohitasoto dhammaṃ suṇāti, evaṃ so tenaṅgena pāsaṃso.
(7.3)</p>
<p><a class="sc" id="11"></a>
<a id="p_16A7_514" class="ms"></a>
Dve puggalā ohitasotā dhammaṃ <span class="var" title="suṇantā (mr)" id="note197">suṇanti</span>–  eko sutvā dhammaṃ dhāreti, eko sutvā
dhammaṃ na dhāreti. Yvāyaṃ puggalo sutvā na dhammaṃ dhāreti, evaṃ so tenaṅgena
gārayho. Yvāyaṃ puggalo sutvā dhammaṃ dhāreti, evaṃ so tenaṅgena pāsaṃso.
(7.4)</p>
<p><a class="sc" id="12"></a>
<a id="p_16A7_515" class="ms"></a>
Dve puggalā sutvā dhammaṃ <span class="var" title="dhārentā (mr)" id="note198">dhārenti</span>–  eko <span class="var" title="dhatānaṃ (bj, s1-3, km, pts1)" id="note199">dhātānaṃ</span> dhammānaṃ atthaṃ
upaparikkhati, eko dhātānaṃ dhammānaṃ atthaṃ na upaparikkhati. Yvāyaṃ puggalo
dhātānaṃ dhammānaṃ atthaṃ na upaparikkhati, evaṃ so tenaṅgena gārayho. Yvāyaṃ
puggalo dhātānaṃ dhammānaṃ atthaṃ upaparikkhati, evaṃ so tenaṅgena pāsaṃso.
(7.5)</p>
<p><a class="sc" id="13"></a>
<a id="p_16A7_516" class="ms"></a>
Dve puggalā dhātānaṃ dhammānaṃ atthaṃ <span class="var" title="upaparikkhantā (mr)" id="note200">upaparikkhanti</span>–  eko atthamaññāya
dhammamaññāya dhammā­nu­dhammap­paṭi­panno, eko atthamaññāya dhammamaññāya na
dhammā­nu­dhammap­paṭi­panno. Yvāyaṃ puggalo atthamaññāya dhammamaññāya na
dhammā­nu­dhammap­paṭi­panno, evaṃ so tenaṅgena gārayho. Yvāyaṃ puggalo
atthamaññāya dhammamaññāya dhammā­nu­dhammap­paṭi­panno, evaṃ so tenaṅgena pāsaṃso.
(7.6)</p>
<p><a class="sc" id="14"></a>
<a id="p_16A7_517" class="ms"></a>
Dve puggalā atthamaññāya dhammamaññāya dhammā­nu­dhammap­paṭi­pannā–  eko
attahitāya paṭipanno no parahitāya, eko attahitāya ca paṭipanno parahitāya ca.
Yvāyaṃ puggalo attahitāya paṭipanno no parahitāya, evaṃ so tenaṅgena gārayho.
Yvāyaṃ puggalo attahitāya ca paṭipanno parahitāya ca, evaṃ so tenaṅgena
pāsaṃso. (7.7)</p>
<p><a class="sc" id="15"></a>
<a id="p_16A7_518" class="ms"></a>
Evaṃ kho, bhikkhave, <span class="var" title="bhikkhunā (s1, s2)" id="note201">bhikkhuno</span> dvayena puggalā viditā honti.</p>
<p><a class="sc" id="16"></a>
<a class="pts1" id="pts4.117"></a>
<a id="p_16A7_519" class="ms"></a>
Evaṃ, bhikkhave, bhikkhu ­pugga­la­pa­ropa­raññū hoti. Imehi kho, bhikkhave, sattahi
dhammehi samannāgato bhikkhu āhuneyyo hoti pāhuneyyo … pe … anuttaraṃ
puññakkhettaṃ lokassā”ti.</p>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Mahāvagga</span>
<span class="hidden">Hirī­ot­tap­pa­sutta</span>
</div>
</section>
<a class="previous" href="/pi/an7.67">◀ Aṅguttara Nikāya  7.67</a><a class="top" href="#"> ▲ TOP </a><a class="next" href="/pi/an7.69">Aṅguttara Nikāya  7.69 ▶</a>
</div>
</body>
</html>