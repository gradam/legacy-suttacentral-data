<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.115">
<article>
<div id="an4.115" class="hgroup">
<p class="division">Aṅguttara Nikāya 4</p>
<p>12. Kesivagga</p>
<h1>115. Ṭhānasutta</h1>
</div>
<p>
<a class="sc" id="1"></a>
<a id="p_15A4_762" class="ms"></a>
<a class="msdiv" id="msdiv_115"></a>
“Cattārimāni, bhikkhave, ṭhānāni. Katamāni cattāri? Atthi, bhikkhave, ṭhānaṃ
amanāpaṃ kātuṃ; tañca kayiramānaṃ anatthāya saṃvattati. Atthi, bhikkhave,
ṭhānaṃ amanāpaṃ kātuṃ; tañca kayiramānaṃ atthāya saṃvattati. Atthi, bhikkhave,
ṭhānaṃ manāpaṃ kātuṃ; tañca kayiramānaṃ anatthāya saṃvattati. Atthi, bhikkhave,
ṭhānaṃ manāpaṃ kātuṃ; tañca kayiramānaṃ atthāya saṃvattati.</p>
<p>
<a class="sc" id="2"></a>
<a id="p_15A4_763" class="ms"></a>
Tatra, bhikkhave, <span class="var" title='[{"eds":["s1","s2","s3","km","mr"],"var":"yadidaṃ "}]'>yamidaṃ</span> ṭhānaṃ amanāpaṃ kātuṃ; tañca kayiramānaṃ anatthāya
saṃvattati–  idaṃ, bhikkhave, ṭhānaṃ ubhayeneva na kattabbaṃ <span class="var" title='[{"note":"?","var":"paññāyati "}]'>maññati</span>. <span class="var" title='[{"eds":["mr"],"var":"yadidaṃ "}]'>Yampidaṃ</span>
ṭhānaṃ amanāpaṃ kātuṃ; imināpi <span class="var" title='[{"eds":["bj","pts1"],"var":"taṃ "},{"note":"syā1-3 potthakesu"}]'>naṃ</span> na kattabbaṃ maññati. Yampidaṃ ṭhānaṃ
kayiramānaṃ anatthāya saṃvattati; imināpi <span class="var" title='[{"eds":["pts1"],"var":"taṃ "}]'>naṃ</span> na kattabbaṃ maññati. Idaṃ,
bhikkhave, ṭhānaṃ ubhayeneva na kattabbaṃ maññati.</p>
<p>
<a class="sc" id="3"></a>
<a class="pts" id="pts2.119"></a>
<a id="p_15A4_764" class="ms"></a>
Tatra, bhikkhave, yamidaṃ ṭhānaṃ amanāpaṃ kātuṃ; tañca kayiramānaṃ atthāya
saṃvattati–  imasmiṃ, bhikkhave, ṭhāne bālo ca paṇḍito ca veditabbo purisathāme
purisavīriye purisaparakkame. Na, bhikkhave, bālo iti paṭisañcikkhati: ‘kiñcāpi
kho idaṃ ṭhānaṃ amanāpaṃ kātuṃ; atha carahidaṃ ṭhānaṃ kayiramānaṃ atthāya
saṃvattatī’ti. So taṃ ṭhānaṃ na karoti. Tassa taṃ ṭhānaṃ akayiramānaṃ anatthāya
saṃvattati. Paṇḍito ca kho, bhikkhave, iti paṭisañcikkhati: ‘kiñcāpi kho idaṃ
ṭhānaṃ amanāpaṃ kātuṃ; atha carahidaṃ ṭhānaṃ kayiramānaṃ atthāya saṃvattatī’ti.
So taṃ ṭhānaṃ karoti. Tassa taṃ ṭhānaṃ kayiramānaṃ atthāya saṃvattati.</p>
<p>
<a class="sc" id="4"></a>
<a id="p_15A4_765" class="ms"></a>
Tatra, bhikkhave, <span class="var" title='[{"eds":["s1","s2","s3","km"],"var":"yadidaṃ "}]'>yamidaṃ</span> ṭhānaṃ manāpaṃ kātuṃ; tañca kayiramānaṃ anatthāya
saṃvattati–  imasmimpi, bhikkhave, ṭhāne bālo ca paṇḍito ca veditabbo
purisathāme purisavīriye purisaparakkame. Na, bhikkhave, bālo iti
paṭisañcikkhati: ‘kiñcāpi kho idaṃ ṭhānaṃ manāpaṃ kātuṃ; atha carahidaṃ ṭhānaṃ
kayiramānaṃ anatthāya saṃvattatī’ti. So taṃ ṭhānaṃ karoti. Tassa taṃ ṭhānaṃ
kayiramānaṃ anatthāya saṃvattati. Paṇḍito ca kho, bhikkhave, iti
paṭisañcikkhati: ‘kiñcāpi kho idaṃ ṭhānaṃ manāpaṃ kātuṃ; atha carahidaṃ ṭhānaṃ
kayiramānaṃ anatthāya saṃvattatī’ti. So taṃ ṭhānaṃ na karoti. Tassa taṃ ṭhānaṃ
akayiramānaṃ atthāya saṃvattati.</p>
<p>
<a class="sc" id="5"></a>
<a id="p_15A4_766" class="ms"></a>
Tatra, bhikkhave, yamidaṃ ṭhānaṃ manāpaṃ kātuṃ, tañca kayiramānaṃ atthāya
saṃvattati–  idaṃ, bhikkhave, ṭhānaṃ ubhayeneva kattabbaṃ maññati. Yampidaṃ
ṭhānaṃ manāpaṃ kātuṃ, imināpi naṃ kattabbaṃ maññati; yampidaṃ ṭhānaṃ
kayiramānaṃ atthāya saṃvattati, imināpi naṃ kattabbaṃ maññati. Idaṃ, bhikkhave,
ṭhānaṃ ubhayeneva kattabbaṃ maññati. Imāni kho, bhikkhave, cattāri ṭhānānī”ti.</p>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiyapaṇṇāsaka</span>
<span class="hidden">Kesivagga</span>
<span class="hidden">Kesisutta</span>
</div>
</section>
<a class="previous" href="/pi/an4.114">◀ Aṅguttara Nikāya  4.114</a><a class="top" href="#"> ▲ TOP </a><a class="next" href="/pi/an4.116">Aṅguttara Nikāya  4.116 ▶</a>
</div>
</body>
</html>