<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an10.29">
<article>
<div id="an10.29" class="hgroup">
<p class="division">Aṅguttara Nikāya 10</p>
<p>3. Mahāvagga</p>
<h1>29. Paṭhamakosalasutta</h1>
</div>
<p>
<a class="sc" id="1"></a>
<a id="p_17A10_227" class="ms"></a>
<a class="msdiv" id="msdiv_29"></a>
“Yāvatā, bhikkhave, kāsikosalā, yāvatā rañño pasenadissa kosalassa <span class="var" title='[{"eds":["bj","mr"],"var":"vijite "}]'>vijitaṃ</span>,
rājā tattha pasenadi kosalo aggamakkhāyati. Raññopi kho, bhikkhave, pasenadissa
kosalassa attheva aññathattaṃ atthi vipariṇāmo. Evaṃ passaṃ, bhikkhave, sutavā
ariyasāvako tasmimpi nibbindati. Tasmiṃ nibbindanto agge virajjati, pageva
hīnasmiṃ. <span class="brnum">(1)</span></p>
<p>
<a class="sc" id="2"></a>
<a class="pts" id="pts5.60"></a>
<a id="p_17A10_228" class="ms"></a>
Yāvatā, bhikkhave, candimasūriyā pariharanti disā bhanti virocamānā, tāva
sahassadhā loko. Tasmiṃ sahassadhā loke sahassaṃ candānaṃ sahassaṃ <span class="var" title='[{"eds":["bj","s1","s2","s3","km","pts1"],"var":"suriyānaṃ "}]'>sūriyānaṃ</span>
sahassaṃ sinerupabbatarājānaṃ sahassaṃ jambudīpānaṃ sahassaṃ aparagoyānānaṃ
sahassaṃ uttarakurūnaṃ sahassaṃ pubbavidehānaṃ cattāri mahāsamuddasahassāni
cattāri mahārājasahassāni sahassaṃ cātumahārājikānaṃ sahassaṃ tāvatiṃsānaṃ
sahassaṃ yāmānaṃ sahassaṃ tusitānaṃ sahassaṃ nimmānaratīnaṃ sahassaṃ
paranimmitavasavattīnaṃ sahassaṃ brahmalokānaṃ. Yāvatā, bhikkhave, sahassī
lokadhātu, mahābrahmā tattha aggamakkhāyati. Mahābrahmunopi kho, bhikkhave,
attheva aññathattaṃ atthi vipariṇāmo. Evaṃ passaṃ, bhikkhave, sutavā
ariyasāvako tasmimpi nibbindati. Tasmiṃ nibbindanto agge virajjati, pageva
hīnasmiṃ. <span class="brnum">(2)</span></p>
<p>
<a class="sc" id="3"></a>
<a id="p_17A10_229" class="ms"></a>
Hoti so, bhikkhave, samayo yaṃ ayaṃ loko saṃvaṭṭati. Saṃvaṭṭamāne, bhikkhave,
loke yebhuyyena sattā <span class="var" title='[{"eds":["si","s1","s2","s3","pts1"],"var":"ābhassaravattanikā "}]'>ābhassarasaṃvattanikā</span> bhavanti. Te tattha honti manomayā
pītibhakkhā sayaṃpabhā antalikkhecarā subhaṭṭhāyino ciraṃ dīghamaddhānaṃ
tiṭṭhanti. Saṃvaṭṭamāne, bhikkhave, loke ābhassarā devā aggamakkhāyanti.
Ābhassarānampi kho, bhikkhave, devānaṃ attheva aññathattaṃ atthi vipariṇāmo.
Evaṃ passaṃ, bhikkhave, sutavā ariyasāvako tasmimpi nibbindati. Tasmiṃ
nibbindanto agge virajjati, pageva hīnasmiṃ. <span class="brnum">(3)</span></p>
<p>
<a class="sc" id="4"></a>
<a id="p_17A10_230" class="ms"></a>
<span class="cross" title='[{"bm":"339","desc":"Saṅgītisutta","lang":"pi","uid":"dn33"},{"bm":"196","desc":"Dasuttarasutta","lang":"pi","uid":"dn34"},{"bm":"1","desc":"25. Kasiṇasutta","lang":"pi","uid":"an10.25"}]'>^</span>

Dasayimāni, bhikkhave, kasiṇāyatanāni. Katamāni dasa? Pathavīkasiṇameko
sañjānāti uddhaṃ adho tiriyaṃ advayaṃ appamāṇaṃ; āpokasiṇameko sañjānāti … pe …
tejokasiṇameko sañjānāti … vāyokasiṇameko sañjānāti … nīlakasiṇameko sañjānāti
… pītakasiṇameko sañjānāti … lohitakasiṇameko sañjānāti … odātakasiṇameko
sañjānāti … ākāsakasiṇameko sañjānāti … viññāṇakasiṇameko sañjānāti uddhaṃ adho
tiriyaṃ advayaṃ appamāṇaṃ. Imāni kho, bhikkhave, dasa kasiṇāyatanāni.</p>
<p>
<a class="sc" id="5"></a>
<a class="pts" id="pts5.61"></a>
<a id="p_17A10_231" class="ms"></a>
Etadaggaṃ, bhikkhave, imesaṃ dasannaṃ kasiṇāyatanānaṃ yadidaṃ viññāṇakasiṇaṃ
eko sañjānāti uddhaṃ adho tiriyaṃ advayaṃ appamāṇaṃ. Evaṃsaññinopi kho,
bhikkhave, santi sattā. Evaṃsaññīnampi kho, bhikkhave, sattānaṃ attheva
aññathattaṃ atthi vipariṇāmo. Evaṃ passaṃ, bhikkhave, sutavā ariyasāvako
tasmimpi nibbindati. Tasmiṃ nibbindanto agge virajjati, pageva hīnasmiṃ. <span class="brnum">(4)</span></p>
<p>
<a class="sc" id="6"></a>
<a id="p_17A10_232" class="ms"></a>
<span class="cross" title='[{"bm":"287","desc":"Saṅgītisutta","lang":"pi","uid":"dn33"},{"bm":"122","desc":"Dasuttarasutta","lang":"pi","uid":"dn34"},{"bm":"1","desc":"65. Abhibhāyatanasutta","lang":"pi","uid":"an8.65"}]'>^</span>

Aṭṭhimāni, bhikkhave, abhibhāyatanāni. Katamāni aṭṭha? Ajjhattaṃ rūpasaññī eko
bahiddhā rūpāni passati parittāni suvaṇṇadubbaṇṇāni; ‘tāni abhibhuyya jānāmi
passāmī’ti, evaṃsaññī hoti. Idaṃ paṭhamaṃ abhibhāyatanaṃ.</p>
<p>
<a class="sc" id="7"></a>
<a id="p_17A10_233" class="ms"></a>
Ajjhattaṃ rūpasaññī eko bahiddhā rūpāni passati appamāṇāni suvaṇṇadubbaṇṇāni;
‘tāni abhibhuyya jānāmi passāmī’ti, evaṃsaññī hoti. Idaṃ dutiyaṃ
abhibhāyatanaṃ.</p>
<p>
<a class="sc" id="8"></a>
<a id="p_17A10_234" class="ms"></a>
Ajjhattaṃ arūpasaññī eko bahiddhā rūpāni passati parittāni suvaṇṇadubbaṇṇāni;
‘tāni abhibhuyya jānāmi passāmī’ti, evaṃsaññī hoti. Idaṃ tatiyaṃ
abhibhāyatanaṃ.</p>
<p>
<a class="sc" id="9"></a>
<a id="p_17A10_235" class="ms"></a>
Ajjhattaṃ arūpasaññī eko bahiddhā rūpāni passati appamāṇāni suvaṇṇadubbaṇṇāni;
‘tāni abhibhuyya jānāmi passāmī’ti, evaṃsaññī hoti. Idaṃ catutthaṃ
abhibhāyatanaṃ.</p>
<p>
<a class="sc" id="10"></a>
<a id="p_17A10_236" class="ms"></a>
Ajjhattaṃ arūpasaññī eko bahiddhā rūpāni passati nīlāni nīlavaṇṇāni
nīlanidassanāni nīlanibhāsāni. Seyyathāpi nāma umāpupphaṃ nīlaṃ nīlavaṇṇaṃ
nīlanidassanaṃ nīlanibhāsaṃ, seyyathā vā pana taṃ vatthaṃ bārāṇaseyyakaṃ
ubhatobhāgavimaṭṭhaṃ nīlaṃ nīlavaṇṇaṃ nīlanidassanaṃ nīlanibhāsaṃ; evamevaṃ
ajjhattaṃ arūpasaññī eko bahiddhā rūpāni passati nīlāni nīlavaṇṇāni
nīlanidassanāni nīlanibhāsāni; ‘tāni abhibhuyya jānāmi passāmī’ti, evaṃsaññī
hoti. Idaṃ pañcamaṃ abhibhāyatanaṃ.</p>
<p>
<a class="sc" id="11"></a>
<a class="pts" id="pts5.62"></a>
<a id="p_17A10_237" class="ms"></a>
Ajjhattaṃ arūpasaññī eko bahiddhā rūpāni passati pītāni pītavaṇṇāni
pītanidassanāni pītanibhāsāni. Seyyathāpi nāma kaṇikārapupphaṃ pītaṃ pītavaṇṇaṃ
pītanidassanaṃ pītanibhāsaṃ, seyyathā vā pana taṃ vatthaṃ bārāṇaseyyakaṃ
ubhatobhāgavimaṭṭhaṃ pītaṃ pītavaṇṇaṃ pītanidassanaṃ pītanibhāsaṃ; evamevaṃ
ajjhattaṃ arūpasaññī eko bahiddhā rūpāni passati pītāni pītavaṇṇāni
pītanidassanāni pītanibhāsāni; ‘tāni abhibhuyya jānāmi passāmī’ti, evaṃsaññī
hoti. Idaṃ chaṭṭhaṃ abhibhāyatanaṃ.</p>
<p>
<a class="sc" id="12"></a>
<a id="p_17A10_238" class="ms"></a>
Ajjhattaṃ arūpasaññī eko bahiddhā rūpāni passati lohitakāni lohitakavaṇṇāni
lohitakanidassanāni lohitakanibhāsāni. Seyyathāpi nāma bandhujīvakapupphaṃ
lohitakaṃ lohitakavaṇṇaṃ lohitakanidassanaṃ lohitakanibhāsaṃ, seyyathā vā pana
taṃ vatthaṃ bārāṇaseyyakaṃ ubhatobhāgavimaṭṭhaṃ lohitakaṃ lohitakavaṇṇaṃ
lohitakanidassanaṃ lohitakanibhāsaṃ; evamevaṃ ajjhattaṃ arūpasaññī eko bahiddhā
rūpāni passati lohitakāni lohitakavaṇṇāni lohitakanidassanāni
lohitakanibhāsāni; ‘tāni abhibhuyya jānāmi passāmī’ti, evaṃsaññī hoti. Idaṃ
sattamaṃ abhibhāyatanaṃ.</p>
<p>
<a class="sc" id="13"></a>
<a id="p_17A10_239" class="ms"></a>
Ajjhattaṃ arūpasaññī eko bahiddhā rūpāni passati odātāni odātavaṇṇāni
odātanidassanāni odātanibhāsāni. Seyyathāpi nāma osadhitārakā odātā odātavaṇṇā
odātanidassanā odātanibhāsā, seyyathā vā pana taṃ vatthaṃ bārāṇaseyyakaṃ
ubhatobhāgavimaṭṭhaṃ odātaṃ odātavaṇṇaṃ odātanidassanaṃ odātanibhāsaṃ; evamevaṃ
ajjhattaṃ arūpasaññī eko bahiddhā rūpāni passati odātāni odātavaṇṇāni
odātanidassanāni odātanibhāsāni; ‘tāni abhibhuyya jānāmi passāmī’ti, evaṃsaññī
hoti. Idaṃ aṭṭhamaṃ abhibhāyatanaṃ. Imāni kho, bhikkhave, aṭṭha
abhibhāyatanāni.</p>
<p>
<a class="sc" id="14"></a>
<a class="pts" id="pts5.63"></a>
<a id="p_17A10_240" class="ms"></a>
Etadaggaṃ, bhikkhave, imesaṃ aṭṭhannaṃ abhibhāyatanānaṃ yadidaṃ ajjhattaṃ
arūpasaññī eko bahiddhā rūpāni passati odātāni odātavaṇṇāni odātanidassanāni
odātanibhāsāni; ‘tāni abhibhuyya jānāmi passāmī’ti, evaṃsaññī hoti.
Evaṃsaññinopi kho, bhikkhave, santi sattā. Evaṃsaññīnampi kho, bhikkhave,
sattānaṃ attheva aññathattaṃ atthi vipariṇāmo. Evaṃ passaṃ, bhikkhave, sutavā
ariyasāvako tasmimpi nibbindati. Tasmiṃ nibbindanto agge virajjati, pageva
hīnasmiṃ. <span class="brnum">(5)</span></p>
<p>
<a class="sc" id="15"></a>
<a id="p_17A10_241" class="ms"></a>
Catasso imā, bhikkhave, paṭipadā. Katamā catasso? Dukkhā paṭipadā dandhābhiññā,
dukkhā paṭipadā khippābhiññā, sukhā paṭipadā dandhābhiññā, sukhā paṭipadā
khippābhiññā–  imā kho, bhikkhave, catasso paṭipadā.</p>
<p>
<a class="sc" id="16"></a>
<a id="p_17A10_242" class="ms"></a>
Etadaggaṃ, bhikkhave, imāsaṃ catunnaṃ paṭipadānaṃ yadidaṃ sukhā paṭipadā
khippābhiññā. Evaṃpaṭipannāpi kho, bhikkhave, santi sattā. Evaṃpaṭipannānampi
kho, bhikkhave, sattānaṃ attheva aññathattaṃ atthi vipariṇāmo. Evaṃ passaṃ,
bhikkhave, sutavā ariyasāvako tasmimpi nibbindati. Tasmiṃ nibbindanto agge
virajjati, pageva hīnasmiṃ. <span class="brnum">(6)</span></p>
<p>
<a class="sc" id="17"></a>
<a id="p_17A10_243" class="ms"></a>
Catasso imā, bhikkhave, saññā. Katamā catasso? Parittameko sañjānāti,
mahaggatameko sañjānāti, appamāṇameko sañjānāti, ‘natthi kiñcī’ti
ākiñcaññāyatanameko sañjānāti–  imā kho, bhikkhave, catasso saññā.</p>
<p>
<a class="sc" id="18"></a>
<a id="p_17A10_244" class="ms"></a>
Etadaggaṃ, bhikkhave, imāsaṃ catunnaṃ saññānaṃ yadidaṃ ‘natthi kiñcī’ti
ākiñcaññāyatanameko sañjānāti. Evaṃsaññinopi kho, bhikkhave, santi sattā.
Evaṃsaññīnampi kho, bhikkhave, sattānaṃ attheva aññathattaṃ atthi vipariṇāmo.
Evaṃ passaṃ, bhikkhave, sutavā ariyasāvako tasmimpi nibbindati. Tasmiṃ
nibbindanto agge virajjati, pageva hīnasmiṃ. <span class="brnum">(7)</span></p>
<p>
<a class="sc" id="19"></a>
<a class="pts" id="pts5.64"></a>
<a id="p_17A10_245" class="ms"></a>
Etadaggaṃ, bhikkhave, bāhirakānaṃ diṭṭhigatānaṃ yadidaṃ ‘no cassaṃ, no ca me
siyā, na bhavissāmi, na me bhavissatī’ti. Evaṃdiṭṭhino, bhikkhave, etaṃ
pāṭikaṅkhaṃ: ‘yā cāyaṃ bhave appaṭikulyatā, sā cassa na bhavissati; yā cāyaṃ
bhavanirodhe pāṭikulyatā, sā cassa na bhavissatī’ti. Evaṃdiṭṭhinopi kho,
bhikkhave, santi sattā. Evaṃdiṭṭhīnampi kho, bhikkhave, sattānaṃ attheva
aññathattaṃ atthi vipariṇāmo. Evaṃ passaṃ, bhikkhave, sutavā ariyasāvako
tasmimpi nibbindati. Tasmiṃ nibbindanto agge virajjati, pageva hīnasmiṃ. <span class="brnum">(8)</span></p>
<p>
<a class="sc" id="20"></a>
<a id="p_17A10_246" class="ms"></a>
Santi, bhikkhave, eke samaṇabrāhmaṇā paramatthavisuddhiṃ paññāpenti. Etadaggaṃ,
bhikkhave, paramatthavisuddhiṃ paññapentānaṃ yadidaṃ sabbaso ākiñcaññāyatanaṃ
samatikkamma nevasaññānāsaññāyatanaṃ upasampajja viharati. Te tadabhiññāya
tassa sacchikiriyāya dhammaṃ desenti. Evaṃvādinopi kho, bhikkhave, santi sattā.
Evaṃvādīnampi kho, bhikkhave, sattānaṃ attheva aññathattaṃ atthi vipariṇāmo.
Evaṃ passaṃ, bhikkhave, sutavā ariyasāvako tasmimpi nibbindati. Tasmiṃ
nibbindanto agge virajjati, pageva hīnasmiṃ. <span class="brnum">(9)</span></p>
<p>
<a class="sc" id="21"></a>
<a class="pts" id="pts5.65"></a>
<a id="p_17A10_247" class="ms"></a>
Santi, bhikkhave, eke samaṇabrāhmaṇā paramadiṭṭhadhammanibbānaṃ paññāpenti.
Etadaggaṃ, bhikkhave, paramadiṭṭhadhammanibbānaṃ paññapentānaṃ yadidaṃ
channaṃ phassāyatanānaṃ samudayañca atthaṅgamañca assādañca ādīnavañca
nissaraṇañca yathābhūtaṃ viditvā anupādā vimokkho. Evaṃvādiṃ kho maṃ,
bhikkhave, evamakkhāyiṃ eke samaṇabrāhmaṇā asatā tucchā musā abhūtena
abbhācikkhanti: ‘samaṇo gotamo na kāmānaṃ pariññaṃ paññāpeti, na rūpānaṃ
pariññaṃ paññāpeti, na vedanānaṃ pariññaṃ paññāpetī’ti. Kāmānañcāhaṃ,
bhikkhave, pariññaṃ paññāpemi, rūpānañca pariññaṃ paññāpemi, vedanānañca
pariññaṃ paññāpemi, diṭṭheva dhamme nicchāto nibbuto sītibhūto anupādā
parinibbānaṃ paññāpemī”ti. <span class="brnum">(10)</span></p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Mahāvagga</span>
<span class="hidden">Sīhanādasutta</span>
</div>
</section>
<a class="previous" href="/pi/an10.28">◀ Aṅguttara Nikāya  10.28</a><a class="top" href="#"> ▲ TOP </a><a class="next" href="/pi/an10.30">Aṅguttara Nikāya  10.30 ▶</a>
</div>
</body>
</html>