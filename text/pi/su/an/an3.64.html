<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.64">
<article>
<div id="an3.64" class="hgroup">
<p class="division">Aṅguttara Nikāya 3</p>
<p>7. Mahāvagga</p>
<h1>64. Sarabhasutta</h1>
</div>
<p>
<a class="sc" id="1"></a>
<a id="p_15A3_460" class="ms"></a>
<a class="msdiv" id="msdiv_65"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Tena kho pana
samayena sarabho nāma paribbājako acirapakkanto hoti imasmā dhammavinayā. So
rājagahe <span class="var" title='[{"eds":["bj","pts1"],"var":"parisatiṃ "}]'>parisati</span> evaṃ vācaṃ bhāsati: “aññāto mayā samaṇānaṃ sakyaputtikānaṃ
dhammo. Aññāya ca panāhaṃ samaṇānaṃ sakyaputtikānaṃ dhammaṃ evāhaṃ tasmā
dhammavinayā apakkanto”ti. Atha kho sambahulā bhikkhū pubbaṇhasamayaṃ nivāsetvā
pattacīvaramādāya rājagahaṃ piṇḍāya pavisiṃsu. Assosuṃ kho te bhikkhū
sarabhassa paribbājakassa rājagahe parisati evaṃ vācaṃ bhāsamānassa: “aññāto
mayā samaṇānaṃ sakyaputtikānaṃ dhammo. Aññāya ca panāhaṃ samaṇānaṃ
sakyaputtikānaṃ dhammaṃ evāhaṃ tasmā dhammavinayā apakkanto”ti.</p>
<p>
<a class="sc" id="2"></a>
<a id="p_15A3_461" class="ms"></a>
Atha kho te bhikkhū rājagahe piṇḍāya caritvā pacchābhattaṃ piṇḍapātapaṭikkantā
yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ
nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “sarabho
nāma, bhante, paribbājako acirapakkanto imasmā dhammavinayā. So rājagahe
parisati evaṃ vācaṃ bhāsati: ‘aññāto mayā samaṇānaṃ sakyaputtikānaṃ dhammo.
Aññāya ca panāhaṃ samaṇānaṃ sakyaputtikānaṃ dhammaṃ evāhaṃ tasmā dhammavinayā
apakkanto’ti. Sādhu, bhante, bhagavā yena <span class="var" title='[{"eds":["bj","pts1"],"var":"sappinikātīraṃ "},{"eds":["s1","s2","s3","km"],"var":"sappiniyā tīraṃ "}]'>sippinikātīraṃ</span> paribbājakārāmo yena
sarabho paribbājako tenupasaṅkamatu anukampaṃ upādāyā”ti. Adhivāsesi bhagavā
tuṇhībhāvena.</p>
<p>
<a class="sc" id="3"></a>
<a class="pts" id="pts1.186"></a>
<a id="p_15A3_462" class="ms"></a>
Atha kho bhagavā sāyanhasamayaṃ paṭisallānā vuṭṭhito yena sippinikātīraṃ
paribbājakārāmo yena sarabho paribbājako tenupasaṅkami; upasaṅkamitvā paññatte
āsane nisīdi. Nisajja kho bhagavā sarabhaṃ paribbājakaṃ etadavoca: “saccaṃ kira
tvaṃ, sarabha, evaṃ vadesi: ‘aññāto mayā samaṇānaṃ sakyaputtikānaṃ dhammo.
Aññāya ca panāhaṃ samaṇānaṃ sakyaputtikānaṃ dhammaṃ evāhaṃ tasmā dhammavinayā
apakkanto’”ti? Evaṃ vutte, sarabho paribbājako tuṇhī ahosi.</p>
<p>
<a class="sc" id="4"></a>
<a id="p_15A3_463" class="ms"></a>
Dutiyampi kho bhagavā sarabhaṃ paribbājakaṃ etadavoca: “vadehi, sarabha, kinti
te aññāto samaṇānaṃ sakyaputtikānaṃ dhammo? Sace te aparipūraṃ bhavissati, ahaṃ
paripūressāmi. Sace pana te paripūraṃ bhavissati, ahaṃ anumodissāmī”ti.
Dutiyampi kho sarabho paribbājako tuṇhī ahosi.</p>
<p>
<a class="sc" id="5"></a>
<a id="p_15A3_464" class="ms"></a>
Tatiyampi kho bhagavā sarabhaṃ paribbājakaṃ etadavoca: “<q class="open" style="background: yellow" id="205" title=" etthantare pāṭho sī potthake"> <span class="var" title='[{"eds":["s1","s2","s3","km","pts1"],"var":"mayā "}]'>yo</span> kho, sarabha,
paññāyati samaṇānaṃ sakyaputtikānaṃ dhammo</q> vadehi, sarabha, kinti te aññāto
samaṇānaṃ sakyaputtikānaṃ dhammo? Sace te aparipūraṃ bhavissati, ahaṃ
paripūressāmi. Sace pana te paripūraṃ bhavissati, ahaṃ anumodissāmī”ti.
Tatiyampi kho sarabho paribbājako tuṇhī ahosi.</p>
<p>
<a class="sc" id="6"></a>
<a id="p_15A3_465" class="ms"></a>
Atha kho te paribbājakā sarabhaṃ paribbājakaṃ etadavocuṃ: “yadeva kho tvaṃ,
āvuso sarabha, samaṇaṃ gotamaṃ yāceyyāsi tadeva te samaṇo gotamo pavāreti.
Vadehāvuso sarabha, kinti te aññāto samaṇānaṃ sakyaputtikānaṃ dhammo? Sace te
aparipūraṃ bhavissati, samaṇo gotamo paripūressati. Sace pana te paripūraṃ
bhavissati, samaṇo gotamo anumodissatī”ti. Evaṃ vutte, sarabho paribbājako
tuṇhībhūto maṅkubhūto pattakkhandho adhomukho pajjhāyanto appaṭibhāno nisīdi.</p>
<p>
<a class="sc" id="7"></a>
<a id="p_15A3_466" class="ms"></a>
Atha kho bhagavā sarabhaṃ paribbājakaṃ tuṇhībhūtaṃ maṅkubhūtaṃ pattakkhandhaṃ
adhomukhaṃ pajjhāyantaṃ appaṭibhānaṃ viditvā te paribbājake etadavoca: </p>
<p>
<a class="sc" id="8"></a>
<a class="pts" id="pts1.187"></a>
<a id="p_15A3_467" class="ms"></a>
“Yo kho maṃ, <span class="var" title='[{"eds":["mr"],"var":"paribbājako "}]'>paribbājakā</span>, evaṃ vadeyya: ‘sammāsambuddhassa te paṭijānato ime
dhammā anabhisambuddhā’ti, tamahaṃ tattha sādhukaṃ samanuyuñjeyyaṃ
samanugāheyyaṃ samanubhāseyyaṃ. So vata mayā sādhukaṃ samanuyuñjiyamāno
samanugāhiyamāno samanubhāsiyamāno aṭṭhānametaṃ anavakāso yaṃ so tiṇṇaṃ
ṭhānānaṃ <span class="var" title='[{"eds":["mr"],"var":"aññataraṃ "}]'>nāññataraṃ</span> ṭhānaṃ nigaccheyya, aññena vā aññaṃ paṭicarissati, bahiddhā
kathaṃ apanāmessati, kopañca dosañca appaccayañca pātukarissati, <span class="var" title='[{"eds":["bj","s1","s2","s3","km"],"var":"tuṇhībhūto vā maṅkubhūto "},{"eds":["pts1"],"var":"tuṇhībhūto vā maṅkubhūto vā "}]'>tuṇhībhūto
maṅkubhūto</span> pattakkhandho adhomukho pajjhāyanto appaṭibhāno nisīdissati,
seyyathāpi sarabho paribbājako.</p>
<p>
<a class="sc" id="9"></a>
<a id="p_15A3_468" class="ms"></a>
Yo kho maṃ, paribbājakā, evaṃ vadeyya: ‘khīṇāsavassa te paṭijānato ime āsavā
aparikkhīṇā’ti, tamahaṃ tattha sādhukaṃ samanuyuñjeyyaṃ samanugāheyyaṃ
samanubhāseyyaṃ. So vata mayā sādhukaṃ samanuyuñjiyamāno samanugāhiyamāno
samanubhāsiyamāno aṭṭhānametaṃ anavakāso yaṃ so tiṇṇaṃ ṭhānānaṃ nāññataraṃ
ṭhānaṃ nigaccheyya, aññena vā aññaṃ paṭicarissati, bahiddhā kathaṃ
apanāmessati, kopañca dosañca appaccayañca pātukarissati, tuṇhībhūto maṅkubhūto
pattakkhandho adhomukho pajjhāyanto appaṭibhāno nisīdissati, seyyathāpi sarabho
paribbājako.</p>
<p>
<a class="sc" id="10"></a>
<a id="p_15A3_469" class="ms"></a>
Yo kho maṃ, paribbājakā, evaṃ vadeyya: ‘yassa kho pana te atthāya dhammo
desito, so na niyyāti takkarassa sammā dukkhakkhayāyā’ti, tamahaṃ tattha
sādhukaṃ samanuyuñjeyyaṃ samanugāheyyaṃ samanubhāseyyaṃ. So vata mayā sādhukaṃ
samanuyuñjiyamāno samanugāhiyamāno samanubhāsiyamāno aṭṭhānametaṃ anavakāso yaṃ
so tiṇṇaṃ ṭhānānaṃ nāññataraṃ ṭhānaṃ nigaccheyya, aññena vā aññaṃ
paṭicarissati, bahiddhā kathaṃ apanāmessati, kopañca dosañca appaccayañca
pātukarissati, tuṇhībhūto maṅkubhūto pattakkhandho adhomukho pajjhāyanto
appaṭibhāno nisīdissati, seyyathāpi sarabho paribbājako”ti. Atha kho bhagavā
sippinikātīre paribbājakārāme tikkhattuṃ sīhanādaṃ naditvā vehāsaṃ pakkāmi.</p>
<p>
<a class="sc" id="11"></a>
<a class="pts" id="pts1.188"></a>
<a id="p_15A3_470" class="ms"></a>
Atha kho te paribbājakā acirapakkantassa bhagavato sarabhaṃ paribbājakaṃ
samantato <span class="var" title='[{"eds":["bj"],"var":"vācāsattitodakena "}]'>vācāyasannitodakena</span> <span class="var" title='[{"eds":["bj","s1","s2","s3","pts1"],"var":"sañjambhariṃ akaṃsu "},{"note":"pā1 , 6D:718","var":"sañcumbharimakaṃsu "}]'>sañjambharimakaṃsu</span>: “seyyathāpi, āvuso sarabha,
brahāraññe jarasiṅgālo ‘sīhanādaṃ nadissāmī’ti <span class="var" title='[{"eds":["bj","s1","s2","s3","km","pts1"],"var":"segālakaṃyeva "}]'>siṅgālakaṃyeva</span> nadati,
<span class="var" title='[{"eds":["mr"],"var":"bhedaṇḍakaṃ "}]'>bheraṇḍakaṃyeva</span> nadati; evamevaṃ kho tvaṃ, āvuso sarabha, aññatreva samaṇena
gotamena ‘sīhanādaṃ nadissāmī’ti siṅgālakaṃyeva nadasi bheraṇḍakaṃyeva nadasi.
Seyyathāpi, āvuso sarabha, <span class="var" title='[{"eds":["bj","s1","s2","s3","pts1"],"var":"ambakamaddarī "}]'>ambukasañcarī</span> ‘<span class="var" title='[{"eds":["bj","pts1"],"var":"phussakaravitaṃ "},{"eds":["s1","s2","s3","km"],"var":"pussakaravitaṃ "}]'>purisakaravitaṃ</span> ravissāmī’ti
ambukasañcariravitaṃyeva ravati; evamevaṃ kho tvaṃ, āvuso sarabha, aññatreva
samaṇena gotamena ‘purisakaravitaṃ ravissāmī’ti, ambukasañcariravitaṃyeva
ravasi. Seyyathāpi, āvuso sarabha, usabho suññāya gosālāya gambhīraṃ naditabbaṃ
maññati; evamevaṃ kho tvaṃ, āvuso sarabha, aññatreva samaṇena gotamena
gambhīraṃ naditabbaṃ maññasī”ti. Atha kho te paribbājakā sarabhaṃ paribbājakaṃ
samantato vācāyasannitodakena sañjambharimakaṃsūti.</p>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Mahāvagga</span>
<span class="hidden">Titthāyatanasutta</span>
</div>
</section>
<a class="previous" href="/pi/an3.63">◀ Aṅguttara Nikāya  3.63</a><a class="top" href="#"> ▲ TOP </a><a class="next" href="/pi/an3.65">Aṅguttara Nikāya  3.65 ▶</a>
</div>
</body>
</html>