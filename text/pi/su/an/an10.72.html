<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an10.72">
<article>
<div id="an10.72" class="hgroup">
<p class="division">Aṅguttara Nikāya 10</p>
<p>8. Ākaṅkhavagga</p>
<h1>72. Kaṇṭakasutta</h1>
</div>
<p>
<a class="sc" id="1"></a>
<a id="p_17A10_533" class="ms"></a>
<a class="msdiv" id="msdiv_72"></a>
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ sambahulehi
abhiññātehi abhiññātehi therehi sāvakehi saddhiṃ–  āyasmatā ca <span class="var" title='[{"eds":["s1","s2","s3"],"var":"pālena "},{"eds":["pts1"],"var":"cāḷena "}]'>cālena</span>, āyasmatā
ca <span class="var" title='[{"eds":["s1","s2","s3"],"var":"upapālena "}]'>upacālena</span>, āyasmatā ca <span class="var" title='[{"eds":["bj","s1","s2","s3","pts1"],"var":"kakkaṭena "}]'>kukkuṭena</span>, āyasmatā ca <span class="var" title='[{"eds":["bj"],"var":"katimbhena "}]'>kaḷimbhena</span>, āyasmatā ca
<span class="var" title='[{"eds":["bj"],"var":"kaṭena "}]'>nikaṭena</span>, āyasmatā ca kaṭissahena; aññehi ca abhiññātehi abhiññātehi therehi
sāvakehi saddhiṃ.</p>
<p>
<a class="sc" id="2"></a>
<a class="pts" id="pts5.134"></a>
<a id="p_17A10_534" class="ms"></a>
Tena kho pana samayena sambahulā abhiññātā abhiññātā licchavī bhadrehi bhadrehi
yānehi <span class="var" title='[{"eds":["bj","pts1"],"var":"carapurāya "},{"eds":["s1","s2","s3"],"var":"paramparāya "},{"eds":["s-a"],"var":"parampurāya "}]'>parapurāya</span> uccāsaddā mahāsaddā mahāvanaṃ ajjhogāhanti bhagavantaṃ
dassanāya. Atha kho tesaṃ āyasmantānaṃ etadahosi: “ime kho sambahulā abhiññātā
abhiññātā licchavī bhadrehi bhadrehi yānehi parapurāya uccāsaddā mahāsaddā
mahāvanaṃ ajjhogāhanti bhagavantaṃ dassanāya. Saddakaṇṭakā kho pana jhānā vuttā
bhagavatā. Yannūna mayaṃ yena gosiṅgasālavanadāyo tenupasaṅkameyyāma. Tattha
mayaṃ appasaddā appākiṇṇā <span class="var" title='[{"eds":["s1","s2","s3","mr"],"var":"phāsu "}]'>phāsuṃ</span> vihareyyāmā”ti. Atha kho te āyasmanto yena
gosiṅgasālavanadāyo tenupasaṅkamiṃsu; tattha te āyasmanto appasaddā appākiṇṇā
phāsuṃ viharanti.</p>
<p>
<a class="sc" id="3"></a>
<a id="p_17A10_535" class="ms"></a>
Atha kho bhagavā bhikkhū āmantesi: “kahaṃ nu kho, bhikkhave, cālo, kahaṃ
upacālo, kahaṃ kukkuṭo, kahaṃ kaḷimbho, kahaṃ nikaṭo, kahaṃ kaṭissaho; kahaṃ nu
kho te, bhikkhave, therā sāvakā gatā”ti?</p>
<p>
<a class="sc" id="4"></a>
<a id="p_17A10_536" class="ms"></a>
“Idha, bhante, tesaṃ āyasmantānaṃ etadahosi: ‘ime kho sambahulā abhiññātā
abhiññātā licchavī bhadrehi bhadrehi yānehi parapurāya uccāsaddā mahāsaddā
mahāvanaṃ ajjhogāhanti bhagavantaṃ dassanāya saddakaṇṭakā kho pana jhānā vuttā
bhagavatā yannūna mayaṃ yena gosiṅgasālavanadāyo tenupasaṅkameyyāma tattha
mayaṃ appasaddā appākiṇṇā phāsuṃ vihareyyāmā’ti. Atha kho te, bhante, āyasmanto
yena gosiṅgasālavanadāyo tenupasaṅkamiṃsu. Tattha te āyasmanto appasaddā
appākiṇṇā phāsuṃ viharantī”ti.</p>
<p>
<a class="sc" id="5"></a>
<a id="p_17A10_537" class="ms"></a>
“Sādhu sādhu, bhikkhave, yathā te mahāsāvakā sammā byākaramānā byākareyyuṃ,
saddakaṇṭakā hi, bhikkhave, jhānā vuttā mayā.</p>
<p>
<a class="sc" id="6"></a>
<a class="pts" id="pts5.135"></a>
<a id="p_17A10_538" class="ms"></a>
Dasayime, bhikkhave, kaṇṭakā. Katame dasa? Pavivekārāmassa saṅgaṇikārāmatā
kaṇṭako, asubhanimittānuyogaṃ anuyuttassa subhanimittānuyogo kaṇṭako, indriyesu
guttadvārassa visūkadassanaṃ kaṇṭako, <span class="var" title='[{"eds":["bj"],"var":"brahmacārissa "}]'>brahmacariyassa</span> <span class="var" title='[{"eds":["bj","pts1"],"var":"mātugāmopavicāro "},{"eds":["mr"],"var":"mātugāmūpavicaro "}]'>mātugāmūpacāro</span> <span class="var" title='[{"var":"kaṇḍako ","xref":{"bm":"181","desc":"Dutiyavagga","lang":"pi","uid":"kv1.2"}}]'>kaṇṭako</span>,
paṭhamassa jhānassa saddo kaṇṭako, dutiyassa jhānassa vitakkavicārā kaṇṭakā,
tatiyassa jhānassa pīti kaṇṭako, catutthassa jhānassa assāsapassāso kaṇṭako,
saññāvedayitanirodhasamāpattiyā saññā ca vedanā ca kaṇṭako rāgo kaṇṭako
doso kaṇṭako moho kaṇṭako.</p>
<p>
<a class="sc" id="7"></a>
<a id="p_17A10_539" class="ms"></a>
Akaṇṭakā, bhikkhave, viharatha. Nikkaṇṭakā, bhikkhave, viharatha.
Akaṇṭakanikkaṇṭakā, bhikkhave, viharatha. Akaṇṭakā, bhikkhave, arahanto;
nikkaṇṭakā, bhikkhave, arahanto; akaṇṭakanikkaṇṭakā, bhikkhave, arahanto”ti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Ākaṅkhavagga</span>
<span class="hidden">Ākaṅkhasutta</span>
</div>
</section>
<a class="previous" href="/pi/an10.71">◀ Aṅguttara Nikāya  10.71</a><a class="top" href="#"> ▲ TOP </a><a class="next" href="/pi/an10.73">Aṅguttara Nikāya  10.73 ▶</a>
</div>
</body>
</html>