<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.23">
<article>
<div class="hgroup">
<p class="division">Aṅguttara Nikāya 10</p>
<p>3. Mahāvagga</p>
<h1>23. Kāyasutta</h1>
</div>
<p><a class="sc" id="1"></a><a class="pts" id="pts5.39"></a><a id="p_17A10_164" class="ms"></a><a class="msdiv" id="msdiv_23"></a>“Atthi, bhikkhave, dhammā kāyena pahātabbā, no vācāya. Atthi, bhikkhave, dhammā
vācāya pahātabbā, no kāyena. Atthi, bhikkhave, dhammā neva kāyena pahātabbā no
vācāya, <span class="var" title="disvā disvā (bj, s1-3)" id="note44">paññāya disvā</span> pahātabbā.</p>
<p><a class="sc" id="2"></a><a id="p_17A10_165" class="ms"></a>Katame ca, bhikkhave, dhammā kāyena pahātabbā, no vācāya? Idha, bhikkhave,
bhikkhu akusalaṃ <span class="var" title="kañcideva desaṃ (bj, s1-3, pts1)" id="note45">āpanno hoti kiñci desaṃ</span> kāyena. Tamenaṃ anuvicca viññū
sabrahmacārī evamāhaṃsu: ‘āyasmā kho akusalaṃ āpanno kiñci desaṃ kāyena. Sādhu
vatāyasmā kāyaduccaritaṃ pahāya kāyasucaritaṃ bhāvetū’ti. So anuvicca viññūhi
sabrahmacārīhi vuccamāno kāyaduccaritaṃ pahāya kāyasucaritaṃ bhāveti. Ime
vuccanti, bhikkhave, dhammā kāyena pahātabbā, no vācāya.</p>
<p><a class="sc" id="3"></a><a id="p_17A10_166" class="ms"></a>Katame ca, bhikkhave, dhammā vācāya pahātabbā, no kāyena? Idha, bhikkhave,
bhikkhu akusalaṃ āpanno hoti kiñci desaṃ vācāya. Tamenaṃ anuvicca viññū
sabrahmacārī evamāhaṃsu: ‘āyasmā kho akusalaṃ āpanno kiñci desaṃ vācāya. Sādhu
vatāyasmā vacīduccaritaṃ pahāya vacīsucaritaṃ bhāvetū’ti. So anuvicca viññūhi
sabrahmacārīhi vuccamāno vacīduccaritaṃ pahāya vacīsucaritaṃ bhāveti. Ime
vuccanti, bhikkhave, dhammā vācāya pahātabbā, no kāyena.</p>
<p><a class="sc" id="4"></a><a class="pts" id="pts5.40"></a><a id="p_17A10_167" class="ms"></a>Katame ca, bhikkhave, dhammā neva kāyena pahātabbā no vācāya, paññāya disvā
pahātabbā? Lobho, bhikkhave, neva kāyena pahātabbo no vācāya, paññāya disvā
pahātabbo. Doso, bhikkhave … pe … moho … kodho … upanāho … makkho … paḷāso …
macchariyaṃ, bhikkhave, neva kāyena pahātabbaṃ no vācāya, paññāya disvā
pahātabbaṃ.</p>
<p><a class="sc" id="5"></a><a id="p_17A10_168" class="ms"></a>Pāpikā, bhikkhave, issā neva kāyena pahātabbā no vācāya, paññāya disvā
pahātabbā. Katamā ca, bhikkhave, pāpikā issā? Idha, bhikkhave, ijjhati
gahapatissa vā gaha­pati­puttassa vā dhanena vā dhaññena vā rajatena vā
jātarūpena vā. Tat­rāññata­rassa dāsassa vā upavāsassa vā evaṃ hoti: ‘aho
vatimassa gahapatissa vā gaha­pati­puttassa vā na ijjheyya dhanena vā dhaññena vā
rajatena vā jātarūpena vā’ti. Samaṇo vā pana brāhmaṇo vā lābhī hoti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ.
Tat­rāññata­rassa samaṇassa vā brāhmaṇassa vā evaṃ hoti: ‘aho vata ayamāyasmā na
lābhī assa cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­nan’ti. Ayaṃ vuccati, bhikkhave, pāpikā issā.</p>
<p><a class="sc" id="6"></a><a class="pts" id="pts5.41"></a><a id="p_17A10_169" class="ms"></a>Pāpikā, bhikkhave, icchā neva kāyena pahātabbā no vācāya, paññāya disvā
pahātabbā<span class="cross" title="^vb17#31 [Mātikā/ Ekakaniddesa]" id="note46">*</span>. Katamā ca, bhikkhave, pāpikā icchā? Idha, bhikkhave, ekacco assaddho
samāno ‘saddhoti maṃ jāneyyun’ti icchati; dussīlo samāno ‘sīlavāti maṃ
jāneyyun’ti icchati; appassuto samāno ‘bahussutoti maṃ jāneyyun’ti icchati;
saṅgaṇikārāmo samāno ‘pavivittoti maṃ jāneyyun’ti icchati; kusīto samāno
‘ārad­dha­vīri­yoti maṃ jāneyyun’ti icchati; muṭṭhassati samāno ‘upaṭṭhi­tas­satīti
maṃ jāneyyun’ti icchati; asamāhito samāno ‘samāhitoti maṃ jāneyyun’ti icchati;
duppañño samāno ‘paññavāti maṃ jāneyyun’ti icchati; akhīṇāsavo samāno
‘khīṇāsavoti maṃ jāneyyun’ti icchati. Ayaṃ vuccati, bhikkhave, pāpikā icchā.
Ime vuccanti, bhikkhave, dhammā neva kāyena pahātabbā no vācāya, paññāya disvā
pahātabbā.</p>
<p><a class="sc" id="7"></a><a id="p_17A10_170" class="ms"></a>Tañce, bhikkhave, bhikkhuṃ lobho abhibhuyya iriyati, doso … moho … kodho …
upanāho … makkho … paḷāso … macchariyaṃ … pāpikā issā … pāpikā icchā abhibhuyya
iriyati. So evamassa veditabbo: ‘nāyamāyasmā tathā pajānāti yathā pajānato
lobho na hoti, tathāhimaṃ āyasmantaṃ lobho abhibhuyya iriyati; nāyamāyasmā
tathā pajānāti yathā pajānato doso na hoti … moho … kodho … upanāho … makkho …
paḷāso … macchariyaṃ … pāpikā issā … pāpikā icchā na hoti, tathāhimaṃ
āyasmantaṃ pāpikā icchā abhibhuyya iriyatī’ti.</p>
<p><a class="sc" id="8"></a><a id="p_17A10_171" class="ms"></a>Tañce, bhikkhave, bhikkhuṃ lobho nābhibhuyya iriyati, doso … moho … kodho …
upanāho … makkho … paḷāso … macchariyaṃ … pāpikā issā … pāpikā icchā
nābhibhuyya iriyati, so evamassa veditabbo: ‘tathā ayamāyasmā pajānāti yathā
pajānato lobho na hoti, tathāhimaṃ āyasmantaṃ lobho nābhibhuyya iriyati; tathā
ayamāyasmā pajānāti yathā pajānato doso na hoti … moho … kodho … upanāho …
makkho … paḷāso … macchariyaṃ … pāpikā issā … pāpikā icchā na hoti, tathāhimaṃ
āyasmantaṃ pāpikā icchā nābhibhuyya iriyatī’”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Mahāvagga</span>
<span class="hidden">Sīhanādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>