<!DOCTYPE html>
<html data-prev="an5.56" data-next="an5.58">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.57">
<article>
<div id="an5.57" class="hgroup">
<p class="division">Aṅguttara Nikāya 5</p>
<p>6. Nīvaraṇavagga</p>
<h1><span class="var" id="note181" title="ṭhānasuttaṃ (bj)">57. Abhiṇ­ha­pacca­vek­khi­tab­ba­ṭhāna­sutta</span></h1>
</div>
<p><a class="sc" id="1"></a>
<a class="pts1" id="pts3.72"></a>
<a id="p_16A5_359" class="ms"></a>
<a class="msdiv" id="msdiv_57"></a>
“Pañcimāni, bhikkhave, ṭhānāni abhiṇhaṃ pacca­vek­khi­tab­bāni itthiyā vā purisena
vā gahaṭṭhena vā pabbajitena vā. Katamāni pañca? ‘Jarādhammomhi, jaraṃ
anatīto’ti abhiṇhaṃ pacca­vek­khi­tab­baṃ itthiyā vā purisena vā gahaṭṭhena vā
pabbajitena vā. ‘Byādhi­dham­momhi, byādhiṃ anatīto’ti abhiṇhaṃ pacca­vek­khi­tab­baṃ
itthiyā vā purisena vā gahaṭṭhena vā pabbajitena vā. ‘Maraṇa­dham­momhi, maraṇaṃ
anatīto’ti abhiṇhaṃ pacca­vek­khi­tab­baṃ itthiyā vā purisena vā gahaṭṭhena vā
pabbajitena vā. ‘Sabbehi me piyehi manāpehi nānābhāvo vinābhāvo’ti abhiṇhaṃ
pacca­vek­khi­tab­baṃ itthiyā vā purisena vā gahaṭṭhena vā pabbajitena vā.
‘Kammassakomhi, kammadāyādo kammayoni kammabandhu kamma­paṭi­saraṇo. Yaṃ kammaṃ
karissāmi—kalyāṇaṃ vā pāpakaṃ vā—tassa dāyādo bhavissāmī’ti abhiṇhaṃ
pacca­vek­khi­tab­baṃ itthiyā vā purisena vā gahaṭṭhena vā pabbajitena vā.</p>
<p><a class="sc" id="2"></a>
<a id="p_16A5_360" class="ms"></a>
Kiñca, bhikkhave, atthavasaṃ paṭicca ‘jarādhammomhi, jaraṃ anatīto’ti abhiṇhaṃ
pacca­vek­khi­tab­baṃ itthiyā vā purisena vā gahaṭṭhena vā pabbajitena vā? Atthi,
bhikkhave, sattānaṃ yobbane yobbanamado, yena madena mattā kāyena duccaritaṃ
caranti, vācāya duccaritaṃ caranti, manasā duccaritaṃ caranti. Tassa taṃ ṭhānaṃ
abhiṇhaṃ paccavekkhato yo yobbane yobbanamado so sabbaso vā pahīyati tanu vā
pana hoti. Idaṃ kho, bhikkhave, atthavasaṃ paṭicca ‘jarādhammomhi, jaraṃ
anatīto’ti abhiṇhaṃ pacca­vek­khi­tab­baṃ itthiyā vā purisena vā gahaṭṭhena vā
pabbajitena vā.</p>
<p><a class="sc" id="3"></a>
<a id="p_16A5_361" class="ms"></a>
Kiñca, bhikkhave, atthavasaṃ paṭicca ‘byādhi­dham­momhi, byādhiṃ anatīto’ti
abhiṇhaṃ pacca­vek­khi­tab­baṃ itthiyā vā purisena vā gahaṭṭhena vā pabbajitena vā?
Atthi, bhikkhave, sattānaṃ ārogye ārogyamado, yena madena mattā kāyena
duccaritaṃ caranti, vācāya duccaritaṃ caranti, manasā duccaritaṃ caranti. Tassa
taṃ ṭhānaṃ abhiṇhaṃ paccavekkhato yo ārogye ārogyamado so sabbaso vā pahīyati
tanu vā pana hoti. Idaṃ kho, bhikkhave, atthavasaṃ paṭicca ‘byādhi­dham­momhi,
byādhiṃ anatīto’ti abhiṇhaṃ pacca­vek­khi­tab­baṃ itthiyā vā purisena vā gahaṭṭhena
vā pabbajitena vā.</p>
<p><a class="sc" id="4"></a>
<a class="pts1" id="pts3.73"></a>
<a id="p_16A5_362" class="ms"></a>
Kiñca, bhikkhave, atthavasaṃ paṭicca ‘maraṇa­dham­momhi, maraṇaṃ anatīto’ti
abhiṇhaṃ pacca­vek­khi­tab­baṃ itthiyā vā purisena vā gahaṭṭhena vā pabbajitena vā?
Atthi, bhikkhave, sattānaṃ jīvite jīvitamado, yena madena mattā kāyena
duccaritaṃ caranti, vācāya duccaritaṃ caranti, manasā duccaritaṃ caranti. Tassa
taṃ ṭhānaṃ abhiṇhaṃ paccavekkhato yo jīvite jīvitamado so sabbaso vā pahīyati
tanu vā pana hoti. Idaṃ kho, bhikkhave, atthavasaṃ paṭicca ‘maraṇa­dham­momhi,
maraṇaṃ anatīto’ti abhiṇhaṃ pacca­vek­khi­tab­baṃ itthiyā vā purisena vā gahaṭṭhena
vā pabbajitena vā.</p>
<p><a class="sc" id="5"></a>
<a id="p_16A5_363" class="ms"></a>
Kiñca, bhikkhave, atthavasaṃ paṭicca ‘sabbehi me piyehi manāpehi nānābhāvo
vinābhāvo’ti abhiṇhaṃ pacca­vek­khi­tab­baṃ itthiyā vā purisena vā gahaṭṭhena vā
pabbajitena vā? Atthi, bhikkhave, sattānaṃ piyesu manāpesu yo chandarāgo yena
rāgena rattā kāyena duccaritaṃ caranti, vācāya duccaritaṃ caranti, manasā
duccaritaṃ caranti. Tassa taṃ ṭhānaṃ abhiṇhaṃ paccavekkhato yo piyesu manāpesu
chandarāgo so sabbaso vā pahīyati tanu vā pana hoti. Idaṃ kho, bhikkhave,
atthavasaṃ paṭicca ‘sabbehi me piyehi manāpehi nānābhāvo vinābhāvo’ti abhiṇhaṃ
pacca­vek­khi­tab­baṃ itthiyā vā purisena vā gahaṭṭhena vā pabbajitena vā.</p>
<p><a class="sc" id="6"></a>
<a id="p_16A5_364" class="ms"></a>
Kiñca, bhikkhave, atthavasaṃ paṭicca ‘kammassakomhi, kammadāyādo kammayoni
kammabandhu kamma­paṭi­saraṇo, yaṃ kammaṃ karissāmi—kalyāṇaṃ vā pāpakaṃ vā– 
tassa dāyādo bhavissāmī’ti abhiṇhaṃ pacca­vek­khi­tab­baṃ itthiyā vā purisena vā
gahaṭṭhena vā pabbajitena vā? Atthi, bhikkhave, sattānaṃ kāyaduccaritaṃ
vacīduccaritaṃ manoduccaritaṃ. Tassa taṃ ṭhānaṃ abhiṇhaṃ paccavekkhato sabbaso
vā duccaritaṃ pahīyati tanu vā pana hoti. Idaṃ kho, bhikkhave, atthavasaṃ
paṭicca ‘kammassakomhi, kammadāyādo kammayoni kammabandhu kamma­paṭi­saraṇo, yaṃ
kammaṃ karissāmi—kalyāṇaṃ vā pāpakaṃ vā—tassa dāyādo bhavissāmī’ti abhiṇhaṃ
pacca­vek­khi­tab­baṃ itthiyā vā purisena vā gahaṭṭhena vā pabbajitena vā.</p>
<p><a class="sc" id="7"></a>
<a class="pts1" id="pts3.74"></a>
<a id="p_16A5_365" class="ms"></a>
<span class="var" title="sace (pts1, mr)" id="note182">Sa kho</span> so, bhikkhave, ariyasāvako iti paṭi­sañcik­khati: ‘na kho <span class="var" title="ahañceveko jarādhammomhi (mr)" id="note183">ahaññeveko
jarādhammo</span> jaraṃ anatīto, atha kho yāvatā sattānaṃ āgati gati cuti upapatti
sabbe sattā jarādhammā jaraṃ anatītā’ti. Tassa taṃ ṭhānaṃ abhiṇhaṃ
paccavekkhato maggo sañjāyati. So taṃ maggaṃ āsevati bhāveti bahulīkaroti.
Tassa taṃ maggaṃ āsevato bhāvayato bahulīkaroto saṃyojanāni sabbaso pahīyanti
anusayā byantīhonti.</p>
<p><a class="sc" id="8"></a>
<a id="p_16A5_366" class="ms"></a>
‘Na kho ahaññeveko byādhidhammo byādhiṃ anatīto, atha kho yāvatā sattānaṃ āgati
gati cuti upapatti sabbe sattā byādhidhammā byādhiṃ anatītā’ti. Tassa taṃ
ṭhānaṃ abhiṇhaṃ paccavekkhato maggo sañjāyati. So taṃ maggaṃ āsevati bhāveti
bahulīkaroti. Tassa taṃ maggaṃ āsevato bhāvayato bahulīkaroto saṃyojanāni
sabbaso pahīyanti, anusayā byantīhonti.</p>
<p><a class="sc" id="9"></a>
<a id="p_16A5_367" class="ms"></a>
‘Na kho ahaññeveko maraṇadhammo maraṇaṃ anatīto, atha kho yāvatā sattānaṃ āgati
gati cuti upapatti sabbe sattā maraṇadhammā maraṇaṃ anatītā’ti. Tassa taṃ
ṭhānaṃ abhiṇhaṃ paccavekkhato maggo sañjāyati. So taṃ maggaṃ āsevati bhāveti
bahulīkaroti. Tassa taṃ maggaṃ āsevato bhāvayato bahulīkaroto saṃyojanāni
sabbaso pahīyanti, anusayā byantīhonti.</p>
<p><a class="sc" id="10"></a>
<a id="p_16A5_368" class="ms"></a>
‘Na kho mayhevekassa sabbehi piyehi manāpehi nānābhāvo vinābhāvo, atha kho
yāvatā sattānaṃ āgati gati cuti upapatti sabbesaṃ sattānaṃ piyehi manāpehi
nānābhāvo vinābhāvo’ti. Tassa taṃ ṭhānaṃ abhiṇhaṃ paccavekkhato maggo
sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato
bhāvayato bahulīkaroto saṃyojanāni sabbaso pahīyanti, anusayā byantīhonti.</p>
<p><a class="sc" id="11"></a>
<a class="pts1" id="pts3.75"></a>
<a id="p_16A5_369" class="ms"></a>
‘Na kho ahaññeveko kammassako kammadāyādo kammayoni kammabandhu
kamma­paṭi­saraṇo, yaṃ kammaṃ karissāmi—kalyāṇaṃ vā pāpakaṃ vā—tassa dāyādo
bhavissāmi; atha kho yāvatā sattānaṃ āgati gati cuti upapatti sabbe sattā
kammassakā kammadāyādā kammayoni kammabandhu kamma­paṭi­saraṇā, yaṃ kammaṃ
karissanti—kalyāṇaṃ vā pāpakaṃ vā—tassa dāyādā bhavissantī’ti. Tassa taṃ
ṭhānaṃ abhiṇhaṃ paccavekkhato maggo sañjāyati. So taṃ maggaṃ āsevati bhāveti
bahulīkaroti. Tassa taṃ maggaṃ āsevato bhāvayato bahulīkaroto saṃyojanāni
sabbaso pahīyanti, anusayā byantīhontīti.</p>
<blockquote class="gatha">
<p><a class="sc" id="12"></a>
<a id="p_16A5_370" class="ms"></a>
Byādhidhammā jarādhammā,<br>
atho maraṇadhammino;<br>
Yathā dhammā tathā <span class="var" title="santā (s1-3, km)" id="note184">sattā</span>,<br>
jigucchanti puthujjanā.
</p>
<p><a class="sc" id="13"></a>
<a id="p_16A5_371" class="ms"></a>
Ahañce taṃ jiguccheyyaṃ,<br>
evaṃ dhammesu pāṇisu;<br>
Na metaṃ patirūpassa,<br>
mama evaṃ vihārino.
</p>
<p><a class="sc" id="14"></a>
<a id="p_16A5_372" class="ms"></a>
Sohaṃ evaṃ viharanto,<br>
ñatvā dhammaṃ nirūpadhiṃ;<br>
Ārogye yobbanasmiñca,<br>
jīvitasmiñca ye madā.
</p>
<p><a class="sc" id="15"></a>
<a id="p_16A5_373" class="ms"></a>
Sabbe made abhibhosmi,<br>
<span class="var" title="nekkhamme daṭṭhu khemataṃ (^an3.39#1 [39. Sukhumālasutta])" id="note185">Nekkhammaṃ daṭṭhu khemato</span>;<br>
Tassa me ahu ussāho,<br>
Nibbānaṃ abhipassato.
</p>
<p><a class="sc" id="16"></a>
<a id="p_16A5_374" class="ms"></a>
Nāhaṃ bhabbo etarahi,<br>
Kāmāni paṭisevituṃ;<br>
<span class="var" title="anivattī (?)" id="note186">Anivatti</span> bhavissāmi,<br>
Brahma­cari­ya­parā­yaṇo”ti.
</p>
</blockquote>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Nīvaraṇavagga</span>
<span class="hidden">Āvaraṇasutta</span>
</div>
</section>
<a class="previous" href="/pi/an5.56">◀ Aṅguttara Nikāya  5.56</a><a class="top" href="#"> ▲ TOP </a><a class="next" href="/pi/an5.58">Aṅguttara Nikāya  5.58 ▶</a>
</div>
</body>
</html>