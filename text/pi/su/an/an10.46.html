<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an10.46">
<article>
<div id="an10.46" class="hgroup">
<p class="division">Aṅguttara Nikāya 10</p>
<p>5. Akkosavagga</p>
<h1><span class="var" id="note81" title="sakyasuttaṃ (bj)">46. Sakkasutta</span></h1>
</div>
<p><a class="sc" id="1"></a>
<a id="p_17A10_320" class="ms"></a>
<a class="msdiv" id="msdiv_46"></a>
Ekaṃ samayaṃ bhagavā sakkesu viharati kapila­vatthus­miṃ nigrodhārāme. Atha kho
sambahulā <span class="var" title="sakyā (bj)" id="note82">sakkā</span> upāsakā tadahuposathe yena bhagavā tenu­pasaṅka­miṃsu;
upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne
kho sakke upāsake bhagavā etadavoca: “api nu tumhe, sakkā, aṭṭhaṅ­ga­saman­nā­gataṃ
uposathaṃ upavasathā”ti? “Appekadā mayaṃ, bhante, aṭṭhaṅ­ga­saman­nā­gataṃ
uposathaṃ upavasāma, appekadā na upavasāmā”ti. “Tesaṃ vo, sakkā, alābhā tesaṃ
dulladdhaṃ, ye tumhe evaṃ sokasabhaye jīvite maraṇasabhaye jīvite appekadā
aṭṭhaṅ­ga­saman­nā­gataṃ uposathaṃ upavasatha, appekadā na upavasatha.</p>
<p><a class="sc" id="2"></a>
<a class="pts1" id="pts5.84"></a>
<a id="p_17A10_321" class="ms"></a>
Taṃ kiṃ maññatha, sakkā, idha puriso yena kenaci kammaṭṭhānena anāpajja
akusalaṃ divasaṃ aḍḍhakahāpaṇaṃ nibbiseyya. Dakkho puriso uṭṭhā­na­sampan­noti
alaṃvacanāyā”ti? “Evaṃ, bhante”.</p>
<p><a class="sc" id="3"></a>
<a id="p_17A10_322" class="ms"></a>
“Taṃ kiṃ maññatha, sakkā, idha puriso yena kenaci kammaṭṭhānena anāpajja
akusalaṃ divasaṃ kahāpaṇaṃ nibbiseyya. Dakkho puriso uṭṭhā­na­sampan­noti
alaṃvacanāyā”ti? “Evaṃ, bhante”.</p>
<p><a class="sc" id="4"></a>
<a id="p_17A10_323" class="ms"></a>
“Taṃ kiṃ maññatha, sakkā, idha puriso yena kenaci kammaṭṭhānena anāpajja
akusalaṃ divasaṃ dve kahāpaṇe nibbiseyya … tayo kahāpaṇe nibbiseyya … cattāro
kahāpaṇe nibbiseyya … pañca kahāpaṇe nibbiseyya … cha kahāpaṇe nibbiseyya …
satta kahāpaṇe nibbiseyya … aṭṭha kahāpaṇe nibbiseyya … nava kahāpaṇe
nibbiseyya … dasa kahāpaṇe nibbiseyya … vīsa kahāpaṇe nibbiseyya … tiṃsa
kahāpaṇe nibbiseyya … cattārīsaṃ kahāpaṇe nibbiseyya … paññāsaṃ kahāpaṇe
nibbiseyya … kahāpaṇasataṃ nibbiseyya. Dakkho puriso uṭṭhā­na­sampan­noti
alaṃvacanāyā”ti? “Evaṃ, bhante”.</p>
<p><a class="sc" id="5"></a>
<a id="p_17A10_324" class="ms"></a>
“Taṃ kiṃ maññatha, sakkā, api nu so puriso divase divase kahāpaṇasataṃ
­kahā­paṇa­sahas­saṃ nibbisamāno laddhaṃ laddhaṃ nikkhipanto vassasatāyuko
vassasatajīvī mahantaṃ bhogakkhandhaṃ adhigaccheyyā”ti? “Evaṃ, bhante”.</p>
<p><a class="sc" id="6"></a>
<a id="p_17A10_325" class="ms"></a>
“Taṃ kiṃ maññatha, sakkā, api nu so puriso bhogahetu bhoganidānaṃ
bho­gādhika­ra­ṇaṃ ekaṃ vā rattiṃ ekaṃ vā divasaṃ upaḍḍhaṃ vā rattiṃ upaḍḍhaṃ vā
divasaṃ ekanta­su­khap­paṭi­saṃ­vedī vihareyyā”ti? “No hetaṃ, bhante”. “Taṃ kissa
hetu”? “Kāmā hi, bhante, aniccā tucchā musā mosadhammā”ti.</p>
<p><a class="sc" id="7"></a>
<a class="pts1" id="pts5.85"></a>
<a id="p_17A10_326" class="ms"></a>
“Idha pana vo, sakkā, mama sāvako dasa vassāni appamatto ātāpī pahitatto
viharanto yathā mayānusiṭṭhaṃ tathā paṭipajjamāno satampi vassāni satampi
vassasatāni satampi vassasahassāni ekanta­su­khap­paṭi­saṃ­vedī vihareyya. So ca
khvassa sakadāgāmī vā anāgāmī vā apaṇṇakaṃ vā sotāpanno. Tiṭṭhantu, sakkā, dasa
vassāni.</p>
<p><a class="sc" id="8"></a>
<a id="p_17A10_327" class="ms"></a>
Idha mama sāvako nava vassāni … aṭṭha vassāni … satta vassāni … cha vassāni …
pañca vassāni … cattāri vassāni … tīṇi vassāni … dve vassāni … ekaṃ vassaṃ
appamatto ātāpī pahitatto viharanto yathā mayānusiṭṭhaṃ tathā paṭipajjamāno
satampi vassāni satampi vassasatāni satampi vassasahassāni ekanta­su­khap­paṭi­saṃ­vedī vihareyya, so ca khvassa sakadāgāmī vā anāgāmī vā apaṇṇakaṃ vā sotāpanno. Tiṭṭhatu, sakkā, ekaṃ vassaṃ.</p>
<p><a class="sc" id="9"></a>
<a id="p_17A10_328" class="ms"></a>
Idha mama sāvako dasa māse appamatto ātāpī pahitatto viharanto yathā
mayānusiṭṭhaṃ tathā paṭipajjamāno satampi vassāni satampi vassasatāni satampi
vassasahassāni ekanta­su­khap­paṭi­saṃ­vedī vihareyya, so ca khvassa sakadāgāmī vā
anāgāmī vā apaṇṇakaṃ vā sotāpanno. Tiṭṭhantu, sakkā, dasa māsā.</p>
<p><a class="sc" id="10"></a>
<a id="p_17A10_329" class="ms"></a>
Idha mama sāvako nava māse … aṭṭha māse … satta māse … cha māse … pañca māse …
cattāro māse … tayo māse … dve māse … ekaṃ māsaṃ … aḍḍhamāsaṃ appamatto ātāpī
pahitatto viharanto yathā mayānusiṭṭhaṃ tathā paṭipajjamāno satampi vassāni
satampi vassasatāni satampi vassasahassāni ekanta­su­khap­paṭi­saṃ­vedī vihareyya,
so ca khvassa sakadāgāmī vā anāgāmī vā apaṇṇakaṃ vā sotāpanno. Tiṭṭhatu, sakkā,
aḍḍhamāso.</p>
<p><a class="sc" id="11"></a>
<a id="p_17A10_330" class="ms"></a>
Idha mama sāvako dasa <span class="var" title="rattidive (mr)" id="note83">rattindive</span> appamatto ātāpī pahitatto viharanto yathā
mayānusiṭṭhaṃ tathā paṭipajjamāno satampi vassāni satampi vassasatāni satampi
vassasahassāni ekanta­su­khap­paṭi­saṃ­vedī vihareyya, so ca khvassa sakadāgāmī vā
anāgāmī vā apaṇṇakaṃ vā sotāpanno. Tiṭṭhantu, sakkā, dasa rattindivā.</p>
<p><a class="sc" id="12"></a>
<a class="pts1" id="pts5.86"></a>
<a id="p_17A10_331" class="ms"></a>
Idha mama sāvako nava rattindive … aṭṭha rattindive … satta rattindive … cha
rattindive … pañca rattindive … cattāro rattindive … tayo rattindive … dve
rattindive … ekaṃ rattindivaṃ appamatto ātāpī pahitatto viharanto yathā
mayānusiṭṭhaṃ tathā paṭipajjamāno satampi vassāni satampi vassasatāni satampi
vassasahassāni ekanta­su­khap­paṭi­saṃ­vedī vihareyya, so ca khvassa sakadāgāmī vā
anāgāmī vā apaṇṇakaṃ vā sotāpanno. Tesaṃ vo, sakkā, alābhā tesaṃ dulladdhaṃ, ye
tumhe evaṃ sokasabhaye jīvite maraṇasabhaye jīvite appekadā aṭṭhaṅ­ga­saman­nā­gataṃ uposathaṃ upavasatha, appekadā na upavasathā”ti. “Ete mayaṃ, bhante, ajjatagge aṭṭhaṅ­ga­saman­nā­gataṃ uposathaṃ upavasissāmā”ti.</p>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Akkosavagga</span>
<span class="hidden">Vivādasutta</span>
</div>
</section>
<a class="previous" href="/pi/an10.45">◀ Aṅguttara Nikāya  10.45</a><a class="top" href="#"> ▲ TOP </a><a class="next" href="/pi/an10.47">Aṅguttara Nikāya  10.47 ▶</a>
</div>
</body>
</html>