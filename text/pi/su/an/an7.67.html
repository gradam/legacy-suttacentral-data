<!DOCTYPE html>
<html data-prev="an7.66" data-next="an7.68">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.67">
<article>
<div class="hgroup">
<p class="division">Aṅguttara Nikāya 7</p>
<p>7. Mahāvagga</p>
<h1>67. Naga­ropa­masutta</h1>
</div>
<p><a class="sc" id="1"></a><a id="p_16A7_478" class="ms"></a><a class="msdiv" id="msdiv_67"></a>“Yato kho, bhikkhave, rañño paccantimaṃ nagaraṃ sattahi nagara­parik­khā­rehi
<span class="var" title="suparikhataṃ (si) | suparikkhittaṃ (pts1, mr)" id="note190">suparikkhataṃ</span> hoti, catunnañca āhārānaṃ nikāmalābhī hoti akicchalābhī
akasiralābhī. Idaṃ vuccati, bhikkhave, rañño paccantimaṃ nagaraṃ akaraṇīyaṃ
bāhirehi paccatthikehi paccāmittehi.</p>
<p><a class="sc" id="2"></a><a id="p_16A7_479" class="ms"></a>Katamehi sattahi nagara­parik­khā­rehi suparikkhataṃ hoti? Idha, bhikkhave, rañño
paccantime nagare esikā hoti <span class="var" title="gambhīranemi (mr)" id="note191">gambhīranemā</span> sunikhātā acalā <span class="var" title="asampavedhi (s1, s2, pts1)" id="note192">asampavedhī</span>. Iminā
paṭhamena nagara­parik­khā­rena suparikkhataṃ hoti rañño paccantimaṃ nagaraṃ
abbhantarānaṃ guttiyā bāhirānaṃ paṭighātāya. <span class="brnum">(1)</span></p>
<p><a class="sc" id="3"></a><a id="p_16A7_480" class="ms"></a>Puna caparaṃ, bhikkhave, rañño paccantime nagare parikkhā hoti gambhīrā ceva
vitthatā ca. Iminā dutiyena nagara­parik­khā­rena suparikkhataṃ hoti rañño
paccantimaṃ nagaraṃ abbhantarānaṃ guttiyā bāhirānaṃ paṭighātāya. <span class="brnum">(2)</span></p>
<p><a class="sc" id="4"></a><a class="pts" id="pts4.107"></a><a id="p_16A7_481" class="ms"></a>Puna caparaṃ, bhikkhave, rañño paccantime nagare anu­pariyā­ya­patho hoti ucco
ceva vitthato ca. Iminā tatiyena nagara­parik­khā­rena suparikkhataṃ hoti rañño
paccantimaṃ nagaraṃ abbhantarānaṃ guttiyā bāhirānaṃ paṭighātāya. <span class="brnum">(3)</span></p>
<p><a class="sc" id="5"></a><a id="p_16A7_482" class="ms"></a>Puna caparaṃ, bhikkhave, rañño paccantime nagare bahuṃ āvudhaṃ sannicitaṃ hoti
salākañceva <span class="var" title="jevaniyañca (bj, pts1)" id="note193">jevanikañca</span>. Iminā catutthena nagara­parik­khā­rena suparikkhataṃ hoti
rañño paccantimaṃ nagaraṃ abbhantarānaṃ guttiyā bāhirānaṃ paṭighātāya. <span class="brnum">(4)</span></p>
<p><a class="sc" id="6"></a><a id="p_16A7_483" class="ms"></a>Puna caparaṃ, bhikkhave, rañño paccantime nagare bahubalakāyo paṭivasati,
seyyathidaṃ—hatthārohā assārohā rathikā dhanuggahā celakā calakā piṇḍadāyakā
uggā rājaputtā pakkhandino mahānāgā sūrā cammayodhino dāsakaputtā. Iminā
pañcamena nagara­parik­khā­rena suparikkhataṃ hoti rañño paccantimaṃ nagaraṃ
abbhantarānaṃ guttiyā bāhirānaṃ paṭighātāya. <span class="brnum">(5)</span></p>
<p><a class="sc" id="7"></a><a id="p_16A7_484" class="ms"></a>Puna caparaṃ, bhikkhave, rañño paccantime nagare dovāriko hoti paṇḍito byatto
medhāvī aññātānaṃ nivāretā ñātānaṃ pavesetā. Iminā chaṭṭhena nagara­parik­khā­rena
suparikkhataṃ hoti rañño paccantimaṃ nagaraṃ abbhantarānaṃ guttiyā bāhirānaṃ
paṭighātāya. <span class="brnum">(6)</span></p>
<p><a class="sc" id="8"></a><a class="pts" id="pts4.108"></a><a id="p_16A7_485" class="ms"></a>Puna caparaṃ, bhikkhave, rañño paccantime nagare pākāro hoti ucco ceva vitthato
ca vāsa­nalepa­na­sam­panno ca. Iminā sattamena nagara­parik­khā­rena suparikkhataṃ
hoti rañño paccantimaṃ nagaraṃ abbhantarānaṃ guttiyā bāhirānaṃ paṭighātāya.
Imehi sattahi nagara­parik­khā­rehi suparikkhataṃ hoti. <span class="brnum">(7)</span></p>
<p><a class="sc" id="9"></a><a id="p_16A7_486" class="ms"></a>Katamesaṃ catunnaṃ āhārānaṃ nikāmalābhī hoti akicchalābhī akasiralābhī? Idha,
bhikkhave, rañño paccantime nagare bahuṃ tiṇakaṭ­ṭho­dakaṃ sannicitaṃ hoti
abbhantarānaṃ ratiyā aparitassāya phāsuvihārāya bāhirānaṃ paṭighātāya. <span class="brnum">(1)</span></p>
<p><a class="sc" id="10"></a><a id="p_16A7_487" class="ms"></a>Puna caparaṃ, bhikkhave, rañño paccantime nagare bahuṃ sāliyavakaṃ sannicitaṃ
hoti abbhantarānaṃ ratiyā aparitassāya phāsuvihārāya bāhirānaṃ paṭighātāya. <span class="brnum">(2)</span></p>
<p><a class="sc" id="11"></a><a id="p_16A7_488" class="ms"></a>Puna caparaṃ, bhikkhave, rañño paccantime nagare bahuṃ tila­muggamā­sāparaṇ­ṇaṃ
sannicitaṃ hoti abbhantarānaṃ ratiyā aparitassāya phāsuvihārāya bāhirānaṃ
paṭighātāya. <span class="brnum">(3)</span></p>
<p><a class="sc" id="12"></a><a id="p_16A7_489" class="ms"></a>Puna caparaṃ, bhikkhave, rañño paccantime nagare bahuṃ bhesajjaṃ sannicitaṃ
hoti, seyyathidaṃ—sappi navanītaṃ telaṃ madhu phāṇitaṃ loṇaṃ abbhantarānaṃ
ratiyā aparitassāya phāsuvihārāya bāhirānaṃ paṭighātāya. Imesaṃ kho, bhikkhave,
catunnaṃ āhārānaṃ nikāmalābhī hoti akicchalābhī akasiralābhī. <span class="brnum">(4)</span></p>
<p><a class="sc" id="13"></a><a class="pts" id="pts4.109"></a><a id="p_16A7_490" class="ms"></a>Yato kho, bhikkhave, rañño paccantimaṃ nagaraṃ imehi sattahi nagara­parik­khā­rehi
suparikkhataṃ hoti, imesañca catunnaṃ āhārānaṃ nikāmalābhī hoti akicchalābhī
akasiralābhī. Idaṃ vuccati, bhikkhave, rañño paccantimaṃ nagaraṃ akaraṇīyaṃ
bāhirehi paccatthikehi paccāmittehi. Evamevaṃ kho, bhikkhave, yato ariyasāvako
sattahi saddhammehi samannāgato hoti, catunnañca jhānānaṃ ābhi­ce­tasi­kā­naṃ
diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī. Ayaṃ
vuccati, bhikkhave, ariyasāvako akaraṇīyo mārassa akaraṇīyo pāpimato. Katamehi
sattahi saddhammehi samannāgato hoti?</p>
<p><a class="sc" id="14"></a><a id="p_16A7_491" class="ms"></a>Seyyathāpi, bhikkhave, rañño paccantime nagare esikā hoti gambhīranemā
sunikhātā acalā asampavedhī abbhantarānaṃ guttiyā bāhirānaṃ paṭighātāya.
Evamevaṃ kho, bhikkhave, ariyasāvako saddho hoti, saddahati tathāgatassa bodhiṃ
‘itipi so … pe … buddho bhagavā’ti. Saddhesiko, bhikkhave, ariyasāvako akusalaṃ
pajahati, kusalaṃ bhāveti; sāvajjaṃ pajahati, anavajjaṃ bhāveti; suddhaṃ
attānaṃ pariharati. Iminā paṭhamena saddhammena samannāgato hoti. <span class="brnum">(1)</span></p>
<p><a class="sc" id="15"></a><a id="p_16A7_492" class="ms"></a>Seyyathāpi, bhikkhave, rañño paccantime nagare parikkhā hoti gambhīrā ceva
vitthatā ca abbhantarānaṃ guttiyā bāhirānaṃ paṭighātāya. Evamevaṃ kho,
bhikkhave, ariyasāvako hirīmā hoti, hirīyati kāya­ducca­ritena vacī­ducca­ritena
mano­ducca­ritena, hirīyati pāpakānaṃ akusalānaṃ dhammānaṃ samāpattiyā.
Hirīparikkho kho, bhikkhave, ariyasāvako akusalaṃ pajahati, kusalaṃ bhāveti;
sāvajjaṃ pajahati, anavajjaṃ bhāveti; suddhaṃ attānaṃ pariharati. Iminā
dutiyena saddhammena samannāgato hoti. <span class="brnum">(2)</span></p>
<p><a class="sc" id="16"></a><a class="pts" id="pts4.110"></a><a id="p_16A7_493" class="ms"></a>Seyyathāpi, bhikkhave, rañño paccantime nagare anu­pariyā­ya­patho hoti ucco ceva
vitthato ca abbhantarānaṃ guttiyā bāhirānaṃ paṭighātāya. Evamevaṃ, kho,
bhikkhave, ariyasāvako ottappī hoti, ottappati kāya­ducca­ritena vacī­ducca­ritena
mano­ducca­ritena, ottappati pāpakānaṃ akusalānaṃ dhammānaṃ samāpattiyā.
Ottap­pa­pariyā­ya­patho, bhikkhave, ariyasāvako akusalaṃ pajahati, kusalaṃ
bhāveti; sāvajjaṃ pajahati, anavajjaṃ bhāveti; suddhaṃ attānaṃ pariharati.
Iminā tatiyena saddhammena samannāgato hoti. <span class="brnum">(3)</span></p>
<p><a class="sc" id="17"></a><a id="p_16A7_494" class="ms"></a>Seyyathāpi, bhikkhave, rañño paccantime nagare bahuṃ āvudhaṃ sannicitaṃ hoti
salākañceva jevanikañca abbhantarānaṃ guttiyā bāhirānaṃ paṭighātāya. Evamevaṃ
kho, bhikkhave, ariyasāvako bahussuto hoti … pe … diṭṭhiyā suppaṭividdhā.
Sutāvudho, bhikkhave, ariyasāvako akusalaṃ pajahati, kusalaṃ bhāveti; sāvajjaṃ
pajahati, anavajjaṃ bhāveti; suddhaṃ attānaṃ pariharati. Iminā catutthena
saddhammena samannāgato hoti. <span class="brnum">(4)</span></p>
<p><a class="sc" id="18"></a><a id="p_16A7_495" class="ms"></a>Seyyathāpi, bhikkhave, rañño paccantime nagare bahubalakāyo paṭivasati,
seyyathidaṃ—hatthārohā assārohā rathikā dhanuggahā celakā calakā piṇḍadāyakā
uggā rājaputtā pakkhandino mahānāgā sūrā cammayodhino dāsakaputtā abbhantarānaṃ
guttiyā bāhirānaṃ paṭighātāya. Evamevaṃ kho, bhikkhave, ariyasāvako
āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ
upasampadāya, thāmavā daḷhaparakkamo anikkhit­ta­dhuro kusalesu dhammesu<span class="cross" title="^mi3.1.11#1 [Vīriya­lak­kha­ṇa­pañha]" id="note194">*</span>.
Vīriyabalakāyo, bhikkhave, ariyasāvako akusalaṃ pajahati, kusalaṃ bhāveti;
sāvajjaṃ pajahati, anavajjaṃ bhāveti; suddhaṃ attānaṃ pariharati. Iminā
pañcamena saddhammena samannāgato hoti. <span class="brnum">(5)</span></p>
<p><a class="sc" id="19"></a><a class="pts" id="pts4.111"></a><a id="p_16A7_496" class="ms"></a>Seyyathāpi, bhikkhave, rañño paccantime nagare dovāriko hoti paṇḍito byatto
medhāvī aññātānaṃ nivāretā ñātānaṃ pavesetā abbhantarānaṃ guttiyā bāhirānaṃ
paṭighātāya. Evamevaṃ kho, bhikkhave, ariyasāvako satimā hoti paramena
satinepakkena samannāgato cirakatampi cirabhāsitampi saritā anussaritā<span class="cross" title="^mi7.4.10#1 [Cakka­vattiṅ­gapañha]" id="note195">*</span>.
Satidovāriko, bhikkhave, ariyasāvako akusalaṃ pajahati, kusalaṃ bhāveti;
sāvajjaṃ pajahati, anavajjaṃ bhāveti; suddhaṃ attānaṃ pariharati. Iminā
chaṭṭhena saddhammena samannāgato hoti. <span class="brnum">(6)</span></p>
<p><a class="sc" id="20"></a><a id="p_16A7_497" class="ms"></a>Seyyathāpi, bhikkhave, rañño paccantime nagare pākāro hoti ucco ceva vitthato
ca vāsa­nalepa­na­sam­panno ca abbhantarānaṃ guttiyā bāhirānaṃ paṭighātāya.
Evamevaṃ kho, bhikkhave, ariyasāvako paññavā hoti uda­yattha­gā­miniyā paññāya
samannāgato ariyāya nibbedhikāya sammā duk­khak­kha­ya­gā­miniyā.
­Paññāvā­sa­nalepa­na­sam­panno, bhikkhave, ariyasāvako akusalaṃ pajahati,
kusalaṃ bhāveti; sāvajjaṃ pajahati, anavajjaṃ bhāveti; suddhaṃ attānaṃ
pariharati. Iminā sattamena saddhammena samannāgato hoti. Imehi sattahi
saddhammehi samannāgato hoti. <span class="brnum">(7)</span></p>
<p><a class="sc" id="21"></a><a id="p_16A7_498" class="ms"></a>Katamesaṃ catunnaṃ jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ
nikāmalābhī hoti akicchalābhī akasiralābhī? Seyyathāpi, bhikkhave, rañño
paccantime nagare bahuṃ tiṇakaṭ­ṭho­dakaṃ sannicitaṃ hoti abbhantarānaṃ ratiyā
aparitassāya phāsuvihārāya bāhirānaṃ paṭighātāya. Evamevaṃ kho, bhikkhave,
ariyasāvako vivicceva kāmehi … pe … paṭhamaṃ jhānaṃ upasampajja viharati attano
ratiyā aparitassāya phāsuvihārāya okkamanāya nibbānassa. <span class="brnum">(1)</span></p>
<p><a class="sc" id="22"></a><a class="pts" id="pts4.112"></a><a id="p_16A7_499" class="ms"></a>Seyyathāpi, bhikkhave, rañño paccantime nagare bahuṃ sāliyavakaṃ sannicitaṃ
hoti abbhantarānaṃ ratiyā aparitassāya phāsuvihārāya bāhirānaṃ paṭighātāya.
Evamevaṃ kho, bhikkhave, ariyasāvako vitak­ka­vicārā­naṃ vūpasamā … pe … dutiyaṃ
jhānaṃ upasampajja viharati attano ratiyā aparitassāya phāsuvihārāya okkamanāya
nibbānassa. <span class="brnum">(2)</span></p>
<p><a class="sc" id="23"></a><a id="p_16A7_500" class="ms"></a>Seyyathāpi, bhikkhave, rañño paccantime nagare bahuṃ tila­muggamā­sāparaṇ­ṇaṃ
sannicitaṃ hoti abbhantarānaṃ ratiyā aparitassāya phāsuvihārāya bāhirānaṃ
paṭighātāya. Evamevaṃ kho, bhikkhave, ariyasāvako pītiyā ca virāgā … pe …
tatiyaṃ jhānaṃ upasampajja viharati attano ratiyā aparitassāya phāsuvihārāya
okkamanāya nibbānassa. <span class="brnum">(3)</span></p>
<p><a class="sc" id="24"></a><a id="p_16A7_501" class="ms"></a>Seyyathāpi, bhikkhave, rañño paccantime nagare bahuṃ bhesajjaṃ sannicitaṃ hoti,
seyyathidaṃ—sappi navanītaṃ telaṃ madhu phāṇitaṃ loṇaṃ abbhantarānaṃ ratiyā
aparitassāya phāsuvihārāya bāhirānaṃ paṭighātāya. Evamevaṃ kho, bhikkhave,
ariyasāvako sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati attano ratiyā aparitassāya phāsuvihārāya okkamanāya nibbānassa. Imesaṃ catunnaṃ jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī. <span class="brnum">(4)</span></p>
<p><a class="sc" id="25"></a><a class="pts" id="pts4.113"></a><a id="p_16A7_502" class="ms"></a>Yato kho, bhikkhave, ariyasāvako imehi sattahi saddhammehi samannāgato hoti,
imesañca catunnaṃ jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ
nikāmalābhī hoti akicchalābhī akasiralābhī. Ayaṃ vuccati, bhikkhave,
ariyasāvako akaraṇīyo mārassa akaraṇīyo pāpimato”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Mahāvagga</span>
<span class="hidden">Hirī­ot­tap­pa­sutta</span>
</aside>
</section>
<a class="previous" href="/pi/an7.66">◀ Aṅguttara Nikāya  7.66</a><a class="top" href="#"> ▲ TOP </a><a class="next" href="/pi/an7.68">Aṅguttara Nikāya  7.68 ▶</a></div>
</body>
</html>