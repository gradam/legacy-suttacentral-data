<!DOCTYPE html>
<html data-prev="an10.98" data-next="an10.100">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.99">
<article>
<div class="hgroup">
<p class="division">Aṅguttara Nikāya 10</p>
<p>10. Upālivagga</p>
<h1>99. Upālisutta</h1>
</div>
<p><a class="sc" id="1"></a><a class="pts" id="pts5.202"></a><a id="p_17A10_879" class="ms"></a><a class="msdiv" id="msdiv_99"></a>Atha kho āyasmā upāli yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ
etadavoca: “icchāmahaṃ, bhante, arañña­vana­patthāni pantāni senāsanāni
paṭisevitun”ti.</p>
<p><a class="sc" id="2"></a><a id="p_17A10_880" class="ms"></a>“<span class="var" title="dura­bhi­sam­bha­vāni kho (bj, pts1)" id="note196">Dura­bhi­sam­bha­vāni hi kho</span>, upāli, arañña­vana­patthāni pantāni senāsanāni.
Dukkaraṃ pavivekaṃ durabhiramaṃ. Ekatte haranti maññe mano vanāni samādhiṃ
alabhamānassa bhikkhuno. Yo kho, upāli, evaṃ vadeyya: ‘ahaṃ samādhiṃ alabhamāno
arañña­vana­patthāni pantāni senāsanāni paṭisevissāmī’ti, tassetaṃ pāṭikaṅkhaṃ:
‘saṃsīdissati vā <span class="var" title="uppilavissati vā (bj, s1-3, pts1)" id="note197">uplavissati vā’ti</span>.</p>
<p><a class="sc" id="3"></a><a id="p_17A10_881" class="ms"></a>Seyyathāpi, upāli, mahāu­dakara­hado. Atha āgaccheyya hatthināgo sattaratano vā
<span class="var" title="aṭṭharatano (bj, pts1)" id="note198">aḍḍhaṭṭha­ra­tano</span> vā. Tassa evamassa: ‘yannūnāhaṃ imaṃ udakarahadaṃ ogāhetvā
kaṇṇa­san­dhovi­kampi khiḍḍaṃ kīḷeyyaṃ piṭṭhi­san­dhovi­kampi khiḍḍaṃ kīḷeyyaṃ.
Kaṇṇa­san­dhovi­kampi khiḍḍaṃ kīḷitvā piṭṭhi­san­dhovi­kampi khiḍḍaṃ kīḷitvā <span class="var" title="nahātvā (bj, pts1) | nhātvā (s1-3)" id="note199">nhatvā</span>
ca pivitvā ca paccuttaritvā yena kāmaṃ pakkameyyan’ti. So taṃ udakarahadaṃ
ogāhetvā kaṇṇa­san­dhovi­kampi khiḍḍaṃ kīḷeyya piṭṭhi­san­dhovi­kampi khiḍḍaṃ
kīḷeyya; kaṇṇa­san­dhovi­kampi khiḍḍaṃ kīḷitvā piṭṭhi­san­dhovi­kampi khiḍḍaṃ kīḷitvā
nhatvā ca pivitvā ca paccuttaritvā yena kāmaṃ pakkameyya. Taṃ kissa hetu? <span class="var" title="mahāhupāli (bj, pts1)" id="note200">Mahā,
upāli</span>, attabhāvo gambhīre gādhaṃ vindati.</p>
<p><a class="sc" id="4"></a><a class="pts" id="pts5.203"></a><a id="p_17A10_882" class="ms"></a>Atha āgaccheyya saso vā biḷāro vā. Tassa evamassa: ‘ko cāhaṃ, ko ca hatthināgo.
Yannūnāhaṃ imaṃ udakarahadaṃ ogāhetvā kaṇṇa­san­dhovi­kampi khiḍḍaṃ kīḷeyyaṃ
piṭṭhi­san­dhovi­kampi khiḍḍaṃ kīḷeyyaṃ; kaṇṇa­san­dhovi­kampi khiḍḍaṃ kīḷitvā
piṭṭhi­san­dhovi­kampi khiḍḍaṃ kīḷitvā nhatvā ca pivitvā ca paccuttaritvā yena
kāmaṃ pakkameyyan’ti. So taṃ udakarahadaṃ sahasā appaṭisaṅkhā pakkhandeyya.
Tassetaṃ pāṭikaṅkhaṃ: ‘saṃsīdissati vā uplavissati vā’ti. Taṃ kissa hetu?
Paritto, upāli, attabhāvo gambhīre gādhaṃ na vindati. Evamevaṃ kho, upāli, yo
evaṃ vadeyya: ‘ahaṃ samādhiṃ alabhamāno arañña­vana­patthāni pantāni senāsanāni
paṭisevissāmī’ti, tassetaṃ pāṭikaṅkhaṃ: ‘saṃsīdissati vā uplavissati vā’ti.</p>
<p><a class="sc" id="5"></a><a id="p_17A10_883" class="ms"></a>Seyyathāpi, upāli, daharo kumāro mando uttānaseyyako sakena muttakarīsena
kīḷati. Taṃ kiṃ maññasi, upāli, nanvāyaṃ kevalā paripūrā bālakhiḍḍā”ti? “Evaṃ,
bhante”.</p>
<p><a class="sc" id="6"></a><a id="p_17A10_884" class="ms"></a>“Sa kho so, upāli, kumāro aparena samayena vuddhimanvāya indriyānaṃ
pari­pāka­man­vāya yāni kānici kumārakānaṃ kīḷāpanakāni bhavanti, seyyathidaṃ—
<span class="var" title="vaṅkaṃ (si, pts1)" id="note201">vaṅkakaṃ</span> ghaṭikaṃ mokkhacikaṃ <span class="var" title="piṅgulikaṃ (s1-3) | ciṅkulakaṃ (mr)" id="note202">ciṅgulakaṃ</span> pattāḷhakaṃ rathakaṃ dhanukaṃ, tehi
kīḷati. Taṃ kiṃ maññasi, upāli, nanvāyaṃ khiḍḍā purimāya khiḍḍāya
abhikkantatarā ca paṇītatarā cā”ti? “Evaṃ, bhante”.</p>
<p><a class="sc" id="7"></a><a class="pts" id="pts5.204"></a><a id="p_17A10_885" class="ms"></a>“Sa kho so, upāli, kumāro aparena samayena vuddhimanvāya indriyānaṃ
pari­pāka­man­vāya pañcahi kāmaguṇehi samappito samaṅgibhūto paricāreti
cak­khu­viññeyyehi rūpehi iṭṭhehi kantehi manāpehi piyarūpehi kāmū­pasaṃ­hi­tehi
rajanīyehi, sotaviññeyyehi saddehi … ghāna­viññeyyehi gandhehi … jivhā­viññeyyehi
rasehi … kāyaviññeyyehi phoṭṭhabbehi iṭṭhehi kantehi manāpehi piyarūpehi
kāmū­pasaṃ­hi­tehi rajanīyehi. Taṃ kiṃ maññasi, upāli, nanvāyaṃ khiḍḍā purimāhi
khiḍḍāhi abhikkantatarā ca paṇītatarā cā”ti? “Evaṃ, bhante”.</p>
<p><a class="sc" id="8"></a><a id="p_17A10_886" class="ms"></a>“<span class="var" title="idaṃ padaṃ s1-3 potthakesu natthi; voti nipātamattaṃ (aṭṭha.)" id="note203">Idha kho pana vo</span>, upāli,<span class="cross" title="^dn2#46 [Sāmañ­ña­phala­sutta/4.3. Paṇīta­tara­sāmañ­ña­phala] | ^mn27#19 [Cūḷa­hatthi­pa­dopa­masutta] | ^mn38#95 [Mahā­taṇhā­saṅ­kha­ya­sutta] | ^mn76#22 [Sandakasutta], ^mn94#13 [Ghoṭa­mukha­sutta] | ^mn101#38 [Devadahasutta]" id="note204">*</span> tathāgato loke uppajjati arahaṃ sammāsambuddho
vij­jācara­ṇa­sam­panno sugato lokavidū anuttaro purisa­damma­sāra­thi satthā
devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ
­sassama­ṇab­rāhma­ṇiṃ pajaṃ sadevamanussaṃ sayaṃ abhiññā sacchikatvā pavedeti. So
dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ
sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti.</p>
<p><a class="sc" id="9"></a><a id="p_17A10_887" class="ms"></a>Taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto.
So taṃ dhammaṃ sutvā tathāgate saddhaṃ paṭilabhati. So tena saddhā­paṭi­lā­bhena
samannāgato iti paṭi­sañcik­khati: ‘sambādho gharāvāso rajāpatho, abbhokāso
pabbajjā. Nayidaṃ sukaraṃ agāraṃ ajjhāvasatā ekanta­pari­puṇṇaṃ ekanta­pari­suddhaṃ
saṅkhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā kāsāyāni
vatthāni acchādetvā agārasmā anagāriyaṃ pabbajeyyan’ti.</p>
<p><a class="sc" id="10"></a><a id="p_17A10_888" class="ms"></a>So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ
pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya
kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajati.</p>
<p><a class="sc" id="11"></a><a id="p_17A10_889" class="ms"></a>So evaṃ pabbajito samāno bhikkhūnaṃ sikkhā­sājīva­samā­panno pāṇātipātaṃ pahāya
pāṇātipātā paṭivirato hoti nihitadaṇḍo nihitasattho lajjī dayāpanno
sabba­pāṇa­bhūta­hi­tānukampī viharati.</p>
<p><a class="sc" id="12"></a><a id="p_17A10_890" class="ms"></a>Adinnādānaṃ pahāya adinnādānā paṭivirato hoti dinnādāyī dinna­pāṭikaṅ­khī;
athenena sucibhūtena attanā viharati.</p>
<p><a class="sc" id="13"></a><a class="pts" id="pts5.205"></a><a id="p_17A10_891" class="ms"></a>Abrahmacariyaṃ pahāya brahmacārī hoti ārācārī virato methunā gāmadhammā.</p>
<p><a class="sc" id="14"></a><a id="p_17A10_892" class="ms"></a>Musāvādaṃ pahāya musāvādā paṭivirato hoti saccavādī saccasandho theto paccayiko
avisaṃvādako lokassa.</p>
<p><a class="sc" id="15"></a><a id="p_17A10_893" class="ms"></a>Pisuṇaṃ vācaṃ pahāya pisuṇāya vācāya paṭivirato hoti, ito sutvā na amutra
akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti
bhinnānaṃ vā sandhātā sahitānaṃ vā anuppadātā, samaggārāmo samaggarato
samagganandī; samaggakaraṇiṃ vācaṃ bhāsitā hoti.</p>
<p><a class="sc" id="16"></a><a id="p_17A10_894" class="ms"></a>Pharusaṃ vācaṃ pahāya pharusāya vācāya paṭivirato hoti. Yā sā vācā nelā
kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ
vācaṃ bhāsitā hoti.</p>
<p><a class="sc" id="17"></a><a id="p_17A10_895" class="ms"></a>Samphappalāpaṃ pahāya samphappalāpā paṭivirato hoti kālavādī bhūtavādī
atthavādī dhammavādī vinayavādī, nidhānavatiṃ vācaṃ bhāsitā hoti kālena
sāpadesaṃ pariyantavatiṃ atthasaṃhitaṃ.</p>
<p><a class="sc" id="18"></a><a class="pts" id="pts5.206"></a><a id="p_17A10_896" class="ms"></a>So bīja­gāma­bhūta­gāma­samāram­bhā paṭivirato hoti. Ekabhattiko hoti
rattūparato, virato vikālabhojanā. Nacca­gīta­vādita­visūka­dassanā paṭivirato
hoti, mālā­gandha­vi­lepa­na­dhāra­ṇa­maṇḍa­na­vi­bhū­sa­naṭ­ṭhānā paṭivirato hoti,
uccāsaya­na­ma­hāsayanā paṭivirato hoti, jāta­rūpa­rajata­paṭig­gahaṇā paṭivirato
hoti, āmaka­dhañña­paṭig­gahaṇā paṭivirato hoti, āmaka­maṃsa­paṭig­gahaṇā paṭivirato
hoti, itthi­kumāri­ka­paṭig­gahaṇā paṭivirato hoti, dāsi­dāsa­paṭig­gahaṇā paṭivirato
hoti, ajeḷa­ka­paṭig­gahaṇā paṭivirato hoti, kukku­ṭa­sūkara­paṭig­gahaṇā paṭivirato
hoti, hatthi­ga­vassava­ḷava­paṭig­gahaṇā paṭivirato hoti, khetta­vatthu­paṭig­gahaṇā paṭivirato hoti, dūteyya­pahiṇa­gamanā­nuyogā paṭivirato hoti, kayavikkayā paṭivirato hoti, tulā­kūṭa­kaṃsa­kūṭa­māna­kūṭā paṭivirato hoti, ukko­ṭana­vañ­cana­nikati­sāci­yogā paṭivirato hoti, cheda­na­va­dha­bandha­na­vi­parā­mo­sa­ālo­pa­saha­sā­kārā paṭivirato hoti.</p>
<p><a class="sc" id="19"></a><a id="p_17A10_897" class="ms"></a>So santuṭṭho hoti kāya­pari­hāri­kena cīvarena kucchi­pari­hāri­kena piṇḍapātena.
Yena yeneva pakkamati samādāyeva pakkamati, seyyathāpi nāma pakkhī sakuṇo yena
yeneva ḍeti sapattabhārova ḍeti. Evamevaṃ bhikkhu santuṭṭho hoti
kāya­pari­hāri­kena cīvarena kucchi­pari­hāri­kena piṇḍapātena. Yena yeneva pakkamati
samādāyeva pakkamati. So iminā ariyena sīlakkhandhena samannāgato ajjhattaṃ
anavajjasukhaṃ paṭisaṃvedeti.</p>
<p><a class="sc" id="20"></a><a id="p_17A10_898" class="ms"></a>So cakkhunā rūpaṃ disvā na nimittaggāhī hoti ­nānub­yañ­janag­gāhī.
Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā
akusalā dhammā anvāssaveyyuṃ, tassa saṃvarāya paṭipajjati; rakkhati
cakkhundriyaṃ, cakkhundriye saṃvaraṃ āpajjati. Sotena saddaṃ sutvā … ghānena
gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā
dhammaṃ viññāya na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ
manindriyaṃ asaṃvutaṃ viharantaṃ abhij­jhā­do­manassā pāpakā akusalā dhammā
anvāssaveyyuṃ, tassa saṃvarāya paṭipajjati; rakkhati manindriyaṃ, manindriye
saṃvaraṃ āpajjati. So iminā ariyena indriya­saṃ­varena samannāgato ajjhattaṃ
abyāsekasukhaṃ paṭisaṃvedeti.</p>
<p><a class="sc" id="21"></a><a id="p_17A10_899" class="ms"></a>So abhikkante paṭikkante sampajānakārī hoti, ālokite vilokite sampajānakārī
hoti, samiñjite pasārite sampajānakārī hoti, saṅghā­ṭi­patta­cīvara­dhāraṇe
sampajānakārī hoti, asite pīte khāyite sāyite sampajānakārī hoti,
uccāra­passā­va­kamme sampajānakārī hoti, gate ṭhite nisinne sutte jāgarite
bhāsite tuṇhībhāve sampajānakārī hoti.</p>
<p><a class="sc" id="22"></a><a class="pts" id="pts5.207"></a><a id="p_17A10_900" class="ms"></a>So iminā ca ariyena sīlakkhandhena samannāgato, iminā ca ariyena
indriya­saṃ­varena samannāgato, iminā ca ariyena sati­sam­pajañ­ñena samannāgato
vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ
susānaṃ vanapatthaṃ abbhokāsaṃ palālapuñjaṃ. So araññagato vā rukkhamūlagato vā
suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ
satiṃ upaṭṭhapetvā.</p>
<p><a class="sc" id="23"></a><a id="p_17A10_901" class="ms"></a>So abhijjhaṃ loke pahāya vigatā­bhij­jhena cetasā viharati, abhijjhāya cittaṃ
parisodheti. Byāpādapadosaṃ pahāya abyāpannacitto viharati sabba­pāṇa­bhūta­hi­tānukampī, byāpādapadosā cittaṃ parisodheti. Thinamiddhaṃ pahāya vigata­thina­middho viharati ālokasaññī sato sampajāno, thinamiddhā cittaṃ parisodheti. Uddhac­ca­kukkuc­caṃ pahāya anuddhato viharati ajjhattaṃ vūpasantacitto, uddhac­ca­kukkuccā cittaṃ parisodheti. Vicikicchaṃ pahāya tiṇ­ṇavici­kiccho viharati akathaṅkathī kusalesu dhammesu, vicikicchāya cittaṃ parisodheti.</p>
<p><a class="sc" id="24"></a><a id="p_17A10_902" class="ms"></a>So ime pañca nīvaraṇe pahāya cetaso upakkilese paññāya dubbalīkaraṇe, vivicceva
kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ
paṭhamaṃ jhānaṃ upasampajja viharati. Taṃ kiṃ maññasi, upāli, ‘nanvāyaṃ vihāro
purimehi vihārehi abhikkantataro ca paṇītataro cā’”ti? “Evaṃ, bhante”.</p>
<p><a class="sc" id="25"></a><a id="p_17A10_903" class="ms"></a>“Imampi kho, upāli, mama sāvakā attani dhammaṃ sampassamānā arañña­vana­patthāni
pantāni senāsanāni paṭisevanti, no ca kho tāva anup­patta­sadat­thā viharanti.</p>
<p><a class="sc" id="26"></a><a id="p_17A10_904" class="ms"></a>Puna caparaṃ, upāli, bhikkhu vitak­ka­vicārā­naṃ vūpasamā … pe … dutiyaṃ jhānaṃ
upasampajja viharati. Taṃ kiṃ maññasi, upāli, ‘nanvāyaṃ vihāro purimehi
vihārehi abhikkantataro ca paṇītataro cā’”ti? “Evaṃ, bhante”.</p>
<p><a class="sc" id="27"></a><a class="pts" id="pts5.208"></a><a id="p_17A10_905" class="ms"></a>“Imampi kho, upāli, mama sāvakā attani dhammaṃ sampassamānā arañña­vana­patthāni
pantāni senāsanāni paṭisevanti, no ca kho tāva anup­patta­sadat­thā viharanti.</p>
<p><a class="sc" id="28"></a><a id="p_17A10_906" class="ms"></a>Puna caparaṃ, upāli, bhikkhu pītiyā ca virāgā … pe … tatiyaṃ jhānaṃ upasampajja
viharati. Taṃ kiṃ maññasi, upāli, ‘nanvāyaṃ vihāro purimehi vihārehi
abhikkantataro ca paṇītataro cā’”ti? “Evaṃ, bhante”.</p>
<p><a class="sc" id="29"></a><a id="p_17A10_907" class="ms"></a>“Imampi kho, upāli, mama sāvakā attani dhammaṃ sampassamānā arañña­vana­patthāni
pantāni senāsanāni paṭisevanti, no ca kho tāva anup­patta­sadat­thā viharanti.</p>
<p><a class="sc" id="30"></a><a id="p_17A10_908" class="ms"></a>Puna caparaṃ, upāli, bhikkhu sukhassa ca pahānā … pe … catutthaṃ jhānaṃ … pe
….</p>
<p><a class="sc" id="31"></a><a id="p_17A10_909" class="ms"></a>Puna caparaṃ, upāli, bhikkhu sabbaso rūpasaññānaṃ samatikkamā paṭi­gha­saññā­naṃ
atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāyata­naṃ
upasampajja viharati. Taṃ kiṃ maññasi, upāli, ‘nanvāyaṃ vihāro purimehi
vihārehi abhikkantataro ca paṇītataro cā’”ti? “Evaṃ, bhante”.</p>
<p><a class="sc" id="32"></a><a id="p_17A10_910" class="ms"></a>“Imampi kho, upāli, mama sāvakā attani dhammaṃ sampassamānā arañña­vana­patthāni
pantāni senāsanāni paṭisevanti, no ca kho tāva anup­patta­sadat­thā viharanti.</p>
<p><a class="sc" id="33"></a><a id="p_17A10_911" class="ms"></a>Puna caparaṃ, upāli, bhikkhu sabbaso ākāsānañ­cāyata­naṃ samatikkamma ‘anantaṃ
viññāṇan’ti viñ­ñā­ṇañ­cāyata­naṃ upasampajja viharati … pe ….</p>
<p><a class="sc" id="34"></a><a id="p_17A10_912" class="ms"></a>Sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ
upasampajja viharati … pe ….</p>
<p><a class="sc" id="35"></a><a class="pts" id="pts5.209"></a><a id="p_17A10_913" class="ms"></a>Sabbaso ākiñ­cañ­ñā­yatanaṃ samatikkamma ‘santametaṃ paṇītametan’ti
neva­saññā­nā­sañ­ñāyata­naṃ upasampajja viharati. Taṃ kiṃ maññasi, upāli, ‘nanvāyaṃ
vihāro purimehi vihārehi abhikkantataro ca paṇītataro cā’”ti? “Evaṃ, bhante”.</p>
<p><a class="sc" id="36"></a><a id="p_17A10_914" class="ms"></a>“Imampi kho, upāli, mama sāvakā attani dhammaṃ sampassamānā arañña­vana­patthāni
pantāni senāsanāni paṭisevanti, no ca kho tāva anup­patta­sadat­thā viharanti.</p>
<p><a class="sc" id="37"></a><a id="p_17A10_915" class="ms"></a>Puna caparaṃ, upāli, bhikkhu sabbaso neva­saññā­nā­sañ­ñāyata­naṃ samatikkamma
saññā­ve­dayi­ta­nirodhaṃ upasampajja viharati; paññāya cassa disvā āsavā
parikkhīṇā honti. Taṃ kiṃ maññasi, upāli, ‘nanvāyaṃ vihāro purimehi vihārehi
abhikkantataro ca paṇītataro cā’”ti? “Evaṃ, bhante”.</p>
<p><a class="sc" id="38"></a><a id="p_17A10_916" class="ms"></a>“Imampi kho, upāli, mama sāvakā attani dhammaṃ sampassamānā arañña­vana­patthāni
pantāni senāsanāni paṭisevanti, anup­patta­sadat­thā ca viharanti. Iṅgha tvaṃ,
upāli, saṅghe viharāhi. Saṅghe te viharato phāsu bhavissatī”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Upālivagga</span>
<span class="hidden">Kāmabhogīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>