<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section id="vagga">
<section class="sutta" data-uid="an1.98" id="98">
<article>
<div class="hgroup">
<p class="division">Aṅguttara Nikāya 1</p>
<p><span class="var" id="note22" title="ajjhattikavaggo (bj)">10. Dutiyapamādādivagga</span></p>
<h1>98 </h1>
</div>
<p><a class="sc" id="98.1"></a>
<a id="p_15A1_206" class="ms"></a>
<a class="msdiv" id="msdiv_98"></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi yaṃ
evaṃ mahato anatthāya saṃvattati yathayidaṃ, bhikkhave, pamādo. Pamādo,
bhikkhave, mahato anatthāya saṃvattatī”ti.</p>
<p class="endsection">Paṭhamaṃ.</p>
</article>
</section>
<section class="sutta" data-uid="an1.99" id="99">
<article>
<div class="hgroup">
<h1>99 </h1>
</div>
<p><a class="sc" id="99.1"></a>
<a class="pts1" id="pts1.17"></a>
<a id="p_15A1_208" class="ms"></a>
<a class="msdiv" id="msdiv_99"></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi yaṃ
evaṃ mahato atthāya saṃvattati yathayidaṃ, bhikkhave, appamādo. Appamādo,
bhikkhave, mahato atthāya saṃvattatī”ti.</p>
<p class="endsection">Dutiyaṃ.</p>
</article>
</section>
<section class="sutta" data-uid="an1.100" id="100">
<article>
<div class="hgroup">
<h1>100 </h1>
</div>
<p><a class="sc" id="100.1"></a>
<a id="p_15A1_210" class="ms"></a>
<a class="msdiv" id="msdiv_100"></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi yaṃ
evaṃ mahato anatthāya saṃvattati yathayidaṃ, bhikkhave, kosajjaṃ. Kosajjaṃ,
bhikkhave, mahato anatthāya saṃvattatī”ti.</p>
<p class="endsection">Tatiyaṃ.</p>
</article>
</section>
<section class="sutta" data-uid="an1.101" id="101">
<article>
<div class="hgroup">
<h1>101 </h1>
</div>
<p><a class="sc" id="101.1"></a>
<a id="p_15A1_212" class="ms"></a>
<a class="msdiv" id="msdiv_101"></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi yaṃ
evaṃ mahato atthāya saṃvattati yathayidaṃ, bhikkhave, vīriyārambho.
Vīriyārambho, bhikkhave, mahato atthāya saṃvattatī”ti.</p>
<p class="endsection">Catutthaṃ.</p>
</article>
</section>
<section class="sutta" data-uid="an1.102" id="102">
<article>
<div class="hgroup">
<h1>102–​109 </h1>
</div>
<p><a class="sc" id="102.1"></a>
<a id="p_15A1_214" class="ms"></a>
<a class="msdiv" id="msdiv102–109."></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi yaṃ
evaṃ mahato anatthāya saṃvattati yathayidaṃ, bhikkhave, mahicchatā … pe …
appicchatā … asantuṭṭhitā … santuṭṭhitā … ayonisomanasikāro … yonisomanasikāro
… asampajaññaṃ … sampajaññaṃ … dvādasamaṃ.</p>
</article>
</section>
<section class="sutta" data-uid="an1.110" id="110">
<article>
<div class="hgroup">
<h1>110 </h1>
</div>
<p><a class="sc" id="110.1"></a>
<a id="p_15A1_215" class="ms"></a>
<a class="msdiv" id="msdiv_110"></a>
“Bāhiraṃ, bhikkhave, aṅganti karitvā nāññaṃ ekaṅgampi samanupassāmi yaṃ evaṃ
mahato anatthāya saṃvattati yathayidaṃ, bhikkhave, pāpamittatā. Pāpamittatā,
bhikkhave, mahato anatthāya saṃvattatī”ti.</p>
<p class="endsection">Terasamaṃ.</p>
</article>
</section>
<section class="sutta" data-uid="an1.111" id="111">
<article>
<div class="hgroup">
<h1>111 </h1>
</div>
<p><a class="sc" id="111.1"></a>
<a id="p_15A1_217" class="ms"></a>
<a class="msdiv" id="msdiv_111"></a>
“Bāhiraṃ, bhikkhave, aṅganti karitvā nāññaṃ ekaṅgampi samanupassāmi yaṃ evaṃ
mahato atthāya saṃvattati yathayidaṃ, bhikkhave, kalyāṇamittatā.
Kalyāṇamittatā, bhikkhave, mahato atthāya saṃvattatī”ti.</p>
<p class="endsection">Cuddasamaṃ.</p>
</article>
</section>
<section class="sutta" data-uid="an1.112" id="112">
<article>
<div class="hgroup">
<h1>112 </h1>
</div>
<p><a class="sc" id="112.1"></a>
<a id="p_15A1_219" class="ms"></a>
<a class="msdiv" id="msdiv_112"></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi yaṃ
evaṃ mahato anatthāya saṃvattati yathayidaṃ, bhikkhave, anuyogo akusalānaṃ
dhammānaṃ, ananuyogo kusalānaṃ dhammānaṃ. Anuyogo, bhikkhave, akusalānaṃ
dhammānaṃ, ananuyogo kusalānaṃ dhammānaṃ mahato anatthāya saṃvattatī”ti.</p>
<p class="endsection">Pannarasamaṃ.</p>
</article>
</section>
<section class="sutta" data-uid="an1.113" id="113">
<article>
<div class="hgroup">
<h1>113 </h1>
</div>
<p><a class="sc" id="113.1"></a>
<a id="p_15A1_221" class="ms"></a>
<a class="msdiv" id="msdiv_113"></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi yaṃ
evaṃ mahato atthāya saṃvattati yathayidaṃ, bhikkhave, anuyogo kusalānaṃ
dhammānaṃ, ananuyogo akusalānaṃ dhammānaṃ. Anuyogo, bhikkhave, kusalānaṃ
dhammānaṃ, ananuyogo akusalānaṃ dhammānaṃ mahato atthāya saṃvattatī”ti.</p>
<p class="endsection">Soḷasamaṃ.</p>
</article>
</section>
<section class="sutta" data-uid="an1.114" id="114">
<article>
<div class="hgroup">
<h1>114 </h1>
</div>
<p><a class="sc" id="114.1"></a>
<a id="p_15A1_223" class="ms"></a>
<a class="msdiv" id="msdiv_114"></a>
“Nāhaṃ, bhikkhave, aññaṃ ekadhammampi samanupassāmi yo evaṃ saddhammassa
sammosāya antaradhānāya saṃvattati yathayidaṃ, bhikkhave, pamādo. Pamādo,
bhikkhave, saddhammassa sammosāya antaradhānāya saṃvattatī”ti.</p>
<p class="endsection">Sattarasamaṃ.</p>
</article>
</section>
<section class="sutta" data-uid="an1.115" id="115">
<article>
<div class="hgroup">
<h1>115 </h1>
</div>
<p><a class="sc" id="115.1"></a>
<a class="pts1" id="pts1.18"></a>
<a id="p_15A1_225" class="ms"></a>
<a class="msdiv" id="msdiv_115"></a>
“Nāhaṃ, bhikkhave, aññaṃ ekadhammampi samanupassāmi yo evaṃ saddhammassa
ṭhitiyā asammosāya anantaradhānāya saṃvattati yathayidaṃ, bhikkhave, appamādo.
Appamādo, bhikkhave, saddhammassa ṭhitiyā asammosāya anantaradhānāya
saṃvattatī”ti.</p>
<p class="endsection">Aṭṭhārasamaṃ.</p>
</article>
</section>
<section class="sutta" data-uid="an1.116" id="116">
<article>
<div class="hgroup">
<h1>116 </h1>
</div>
<p><a class="sc" id="116.1"></a>
<a id="p_15A1_227" class="ms"></a>
<a class="msdiv" id="msdiv_116"></a>
“Nāhaṃ, bhikkhave, aññaṃ ekadhammampi samanupassāmi yo evaṃ saddhammassa
sammosāya antaradhānāya saṃvattati yathayidaṃ, bhikkhave, kosajjaṃ. Kosajjaṃ,
bhikkhave, saddhammassa sammosāya antaradhānāya saṃvattatī”ti.</p>
<p class="endsection">Ekūnavīsatimaṃ.</p>
</article>
</section>
<section class="sutta" data-uid="an1.117" id="117">
<article>
<div class="hgroup">
<h1>117 </h1>
</div>
<p><a class="sc" id="117.1"></a>
<a id="p_15A1_229" class="ms"></a>
<a class="msdiv" id="msdiv_117"></a>
“Nāhaṃ, bhikkhave, aññaṃ ekadhammampi samanupassāmi yo evaṃ saddhammassa
ṭhitiyā asammosāya anantaradhānāya saṃvattati yathayidaṃ, bhikkhave,
vīriyārambho. Vīriyārambho, bhikkhave, saddhammassa ṭhitiyā asammosāya
anantaradhānāya saṃvattatī”ti.</p>
<p class="endsection">Vīsatimaṃ.</p>
</article>
</section>
<section class="sutta" data-uid="an1.118" id="118">
<article>
<div class="hgroup">
<h1>118–​128 </h1>
</div>
<p><a class="sc" id="118.1"></a>
<a id="p_15A1_231" class="ms"></a>
<a class="msdiv" id="msdiv118–128."></a>
“Nāhaṃ, bhikkhave, aññaṃ ekadhammampi samanupassāmi yo evaṃ saddhammassa
sammosāya antaradhānāya saṃvattati yathayidaṃ, bhikkhave, mahicchatā … pe …
appicchatā … asantuṭṭhitā … santuṭṭhitā … ayonisomanasikāro … yonisomanasikāro
… asampajaññaṃ … sampajaññaṃ … pāpamittatā … kalyāṇamittatā … anuyogo
akusalānaṃ dhammānaṃ, ananuyogo kusalānaṃ dhammānaṃ. Anuyogo, bhikkhave,
akusalānaṃ dhammānaṃ, ananuyogo kusalānaṃ dhammānaṃ saddhammassa sammosāya
antaradhānāya saṃvattatī”ti.</p>
<p class="endsection">Ekattiṃsatimaṃ.</p>
</article>
</section>
<section class="sutta" data-uid="an1.129" id="129">
<article>
<div class="hgroup">
<h1>129 </h1>
</div>
<p><a class="sc" id="129.1"></a>
<a id="p_15A1_233" class="ms"></a>
<a class="msdiv" id="msdiv_129"></a>
“Nāhaṃ, bhikkhave, aññaṃ ekadhammampi samanupassāmi yo evaṃ saddhammassa
ṭhitiyā asammosāya anantaradhānāya saṃvattati yathayidaṃ, bhikkhave, anuyogo
kusalānaṃ dhammānaṃ, ananuyogo akusalānaṃ dhammānaṃ. Anuyogo, bhikkhave,
kusalānaṃ dhammānaṃ, ananuyogo akusalānaṃ dhammānaṃ saddhammassa ṭhitiyā
asammosāya anantaradhānāya saṃvattatī”ti.</p>
<p class="endsection">Bāttiṃsatimaṃ.</p>
<p class="endsection">Catukkoṭikaṃ niṭṭhitaṃ.</p>
</article>
</section>
<section class="sutta" data-uid="an1.130" id="130">
<article>
<div class="hgroup">
<h1>130 </h1>
</div>
<p><a class="sc" id="130.1"></a>
<a id="p_15A1_236" class="ms"></a>
<a class="msdiv" id="msdiv_130"></a>
“Ye te, bhikkhave, bhikkhū adhammaṃ dhammoti dīpenti te, bhikkhave, bhikkhū
<span class="var" title="bahujanāhitāya (bj, s1-3, pts1)" id="note23">bahujanaahitāya</span> paṭipannā <span class="var" title="bahujanāsukhāya (bj, s1-3, pts1)" id="note24">bahujanaasukhāya</span>, bahuno janassa anatthāya ahitāya
dukkhāya devamanussānaṃ. Bahuñca te, bhikkhave, bhikkhū apuññaṃ pasavanti, te
<span class="var" title="tepimaṃ (si)" id="note25">cimaṃ</span> saddhammaṃ antaradhāpentī”ti.</p>
<p class="endsection">Tettiṃsatimaṃ.</p>
</article>
</section>
<section class="sutta" data-uid="an1.131" id="131">
<article>
<div class="hgroup">
<h1>131 </h1>
</div>
<p><a class="sc" id="131.1"></a>
<a id="p_15A1_238" class="ms"></a>
<a class="msdiv" id="msdiv_131"></a>
“Ye <span class="var" title="yepi te (s1-3)" id="note26">te</span>, bhikkhave, bhikkhū dhammaṃ adhammoti dīpenti te, bhikkhave, bhikkhū
bahujanaahitāya paṭipannā bahujanaasukhāya, bahuno janassa anatthāya ahitāya
dukkhāya devamanussānaṃ. Bahuñca te, bhikkhave, bhikkhū apuññaṃ pasavanti, te
cimaṃ saddhammaṃ antaradhāpentī”ti.</p>
<p class="endsection">Catuttiṃsatimaṃ.</p>
</article>
</section>
<section class="sutta" data-uid="an1.132" id="132">
<article>
<div class="hgroup">
<h1>132–​139 </h1>
</div>
<p><a class="sc" id="132.1"></a>
<a class="pts1" id="pts1.19"></a>
<a id="p_15A1_240" class="ms"></a>
<a class="msdiv" id="msdiv132–139."></a>
“Ye te, bhikkhave, bhikkhū avinayaṃ vinayoti dīpenti … pe … vinayaṃ avinayoti
dīpenti … pe … abhāsitaṃ alapitaṃ tathāgatena bhāsitaṃ lapitaṃ tathāgatenāti
dīpenti … pe … bhāsitaṃ lapitaṃ tathāgatena abhāsitaṃ alapitaṃ tathāgatenāti
dīpenti … pe … anāciṇṇaṃ tathāgatena āciṇṇaṃ tathāgatenāti dīpenti … pe …
āciṇṇaṃ tathāgatena anāciṇṇaṃ tathāgatenāti dīpenti … pe … apaññattaṃ
tathāgatena paññattaṃ tathāgatenāti dīpenti … pe … paññattaṃ tathāgatena
apaññattaṃ tathāgatenāti dīpenti; te, bhikkhave, bhikkhū bahujanaahitāya
paṭipannā bahujanaasukhāya, bahuno janassa anatthāya ahitāya dukkhāya
devamanussānaṃ. Bahuñca te, bhikkhave, bhikkhū apuññaṃ pasavanti, te cimaṃ
saddhammaṃ antaradhāpentī”ti.</p>
<p class="endsection">Dvācattālīsatimaṃ.</p>
<p class="endsection">Dutiyapamādādivaggo dasamo.</p>
</article>
</section>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapamādādivagga</span>
</div>
</section>
<a class="previous" href="/pi/an1.82-97">◀ Aṅguttara Nikāya  1.82–​97</a><a class="top" href="#"> ▲ TOP </a><a class="next" href="/pi/an1.140-149">Aṅguttara Nikāya  1.140–​149 ▶</a>
</div>
</body>
</html>