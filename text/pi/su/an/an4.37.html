<!DOCTYPE html>
<html data-prev="an4.36" data-next="an4.38">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.37">
<article>
<div class="hgroup">
<p class="division">Aṅguttara Nikāya 4</p>
<p>4. Cakkavagga</p>
<h1>37. Apari­hāni­ya­sutta</h1>
</div>
<p><a class="sc" id="1"></a><a id="p_15A4_254" class="ms"></a><a class="msdiv" id="msdiv_37"></a>“Catūhi, bhikkhave, dhammehi samannāgato bhikkhu abhabbo parihānāya
nibbānasseva santike. Katamehi catūhi? Idha, bhikkhave, bhikkhu sīlasampanno
hoti, indriyesu guttadvāro hoti, bhojane mattaññū hoti, jāgariyaṃ anuyutto
hoti.</p>
<p><a class="sc" id="2"></a><a id="p_15A4_255" class="ms"></a>Kathañca, bhikkhave, bhikkhu sīlasampanno hoti? Idha, bhikkhave, bhikkhu sīlavā
hoti pāti­mokkha­saṃ­vara­saṃ­vuto viharati ācāra­gocara­sam­panno aṇumattesu vajjesu
bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu
sīlasampanno hoti.</p>
<p><a class="sc" id="3"></a><a class="pts" id="pts2.40"></a><a id="p_15A4_256" class="ms"></a>Kathañca, bhikkhave, bhikkhu indriyesu guttadvāro hoti? Idha, bhikkhave,
bhikkhu cakkhunā rūpaṃ disvā na nimittaggāhī hoti ­nānub­yañ­janag­gāhī.
Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā
akusalā dhammā anvāssaveyyuṃ, tassa saṃvarāya paṭipajjati; rakkhati
cakkhundriyaṃ; cakkhundriye saṃvaraṃ āpajjati. Sotena saddaṃ sutvā … ghānena
gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā
dhammaṃ viññāya na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ
manindriyaṃ asaṃvutaṃ viharantaṃ abhij­jhā­do­manassā pāpakā akusalā dhammā
anvāssaveyyuṃ, tassa saṃvarāya paṭipajjati; rakkhati manindriyaṃ; manindriye
saṃvaraṃ āpajjati. Evaṃ kho, bhikkhave, bhikkhu indriyesu guttadvāro hoti.</p>
<p><a class="sc" id="4"></a><a id="p_15A4_257" class="ms"></a>Kathañca, bhikkhave, bhikkhu bhojane mattaññū hoti? Idha, bhikkhave, bhikkhu
paṭisaṅkhā yoniso āhāraṃ āhāreti: ‘neva davāya na madāya na maṇḍanāya na
vibhūsanāya; yāvadeva imassa kāyassa ṭhitiyā yāpanāya vihiṃ­sū­para­tiyā
brahma­cari­yā­nuggahāya. Iti purāṇañca vedanaṃ paṭihaṅkhāmi, navañca vedanaṃ na
uppādessāmi, yātrā ca me bhavissati, anavajjatā ca phāsuvihāro cā’ti. Evaṃ kho,
bhikkhave, bhikkhu bhojane mattaññū hoti.</p>
<p><a class="sc" id="5"></a><a id="p_15A4_258" class="ms"></a>Kathañca, bhikkhave, bhikkhu jāgariyaṃ anuyutto hoti? Idha, bhikkhave, bhikkhu
divasaṃ caṅkamena nisajjāya āvaraṇīyehi dhammehi cittaṃ parisodheti; rattiyā
paṭhamaṃ yāmaṃ caṅkamena nisajjāya āvaraṇīyehi dhammehi cittaṃ parisodheti;
rattiyā majjhimaṃ yāmaṃ dakkhiṇena passena sīhaseyyaṃ kappeti, pāde pādaṃ
accādhāya, sato sampajāno uṭṭhānasaññaṃ manasi karitvā; rattiyā pacchimaṃ yāmaṃ
paccuṭṭhāya caṅkamena nisajjāya āvaraṇīyehi dhammehi cittaṃ parisodheti. Evaṃ
kho, bhikkhave, bhikkhu jāgariyaṃ anuyutto hoti. Imehi kho, bhikkhave, catūhi
dhammehi samannāgato bhikkhu abhabbo parihānāya, nibbānasseva santiketi.</p>
<blockquote class="gatha">
<p><a class="sc" id="6"></a><a id="p_15A4_259" class="ms"></a>Sīle patiṭṭhito bhikkhu,<br>
indriyesu ca saṃvuto;<br>
Bhojanamhi ca mattaññū,<br>
jāgariyaṃ anuyuñjati.
</p>
<p><a class="sc" id="7"></a><a id="p_15A4_260" class="ms"></a>Evaṃ vihārī ātāpī,<br>
ahorat­ta­matandito;<br>
Bhāvayaṃ kusalaṃ dhammaṃ,<br>
yogakkhemassa pattiyā.
</p>
<p><span class="cross" title="^dhp21-32#29.1 [21. Sāmāvatīvatthu/29. Nigama­vāsi­tissatthe­ravatthu] | ^mi7.7.3#1 [Citta­ka­dhara­kummaṅ­gapañha]" id="note122">*</span>
<a class="sc" id="8"></a><a id="p_15A4_261" class="ms"></a>Appamādarato bhikkhu,<br>
pamāde <span class="var" title="bhayadassīvā (pts1) | bhayadassāvī (mr)" id="note123">bhayadassi vā</span>;<br>
Abhabbo parihānāya,<br>
nibbānasseva santike”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Cakkavagga</span>
<span class="hidden">Cakkasutta</span>
</aside>
</section>
</div>
</body>
</html>