<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.36">
<article>
<div id="an3.36" class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>36. Devadūtasutta</h1>
</div>
<p>
<a class="sc" id="1"></a>
<a id="p_15A3_209" class="ms"></a>
<a class="msdiv" id="msdiv_36"></a>
“Tīṇimāni, bhikkhave, devadūtāni. Katamāni tīṇi? Idha, bhikkhave, ekacco kāyena
duccaritaṃ carati, vācāya duccaritaṃ carati, manasā duccaritaṃ carati. So
kāyena duccaritaṃ caritvā, vācāya duccaritaṃ caritvā, manasā duccaritaṃ caritvā
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.
Tamenaṃ, bhikkhave, nirayapālā nānābāhāsu gahetvā yamassa rañño dassenti:
‘ayaṃ, deva, puriso amatteyyo apetteyyo asāmañño abrahmañño, na kule
jeṭṭhāpacāyī. Imassa devo daṇḍaṃ paṇetū’ti.</p>
<p>
<a class="sc" id="2"></a>
<a id="p_15A3_210" class="ms"></a>
<span class="cross" title='[{"bm":"7","desc":"Devadūtasutta","lang":"pi","uid":"mn130"}]'>^</span>

Tamenaṃ, bhikkhave, yamo rājā paṭhamaṃ devadūtaṃ samanuyuñjati samanugāhati
samanubhāsati: ‘ambho, purisa, na tvaṃ addasa manussesu paṭhamaṃ devadūtaṃ
pātubhūtan’ti? So evamāha: ‘nāddasaṃ, bhante’ti.</p>
<p>
<a class="sc" id="3"></a>
<a id="p_15A3_211" class="ms"></a>
Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu
itthiṃ vā purisaṃ vā āsītikaṃ vā nāvutikaṃ vā vassasatikaṃ vā jātiyā jiṇṇaṃ
gopānasivaṅkaṃ bhoggaṃ <span class="var" title='[{"eds":["s1","s2","s3","km","pts1"],"var":"daṇḍaparāyanaṃ "}]'>daṇḍaparāyaṇaṃ</span> pavedhamānaṃ gacchantaṃ āturaṃ
gatayobbanaṃ khaṇḍadantaṃ palitakesaṃ vilūnaṃ <span class="var" title='[{"eds":["bj","pts1"],"var":"khalitaṃ siro "},{"note":"syā1-3, kaṃ 11M:724","var":"khalitasiraṃ "}]'>khallitasiraṃ</span> valitaṃ
tilakāhatagattan’ti? So evamāha: ‘addasaṃ, bhante’ti.</p>
<p>
<a class="sc" id="4"></a>
<a class="pts" id="pts1.139"></a>
<a id="p_15A3_212" class="ms"></a>
Tamenaṃ, bhikkhave, yamo rājā evamāha: ‘ambho, purisa, tassa te viññussa sato
mahallakassa na etadahosi–  ahampi khomhi jarādhammo jaraṃ anatīto, handāhaṃ
kalyāṇaṃ karomi, kāyena vācāya manasā’ti? So evamāha: ‘nāsakkhissaṃ, bhante.
Pamādassaṃ, bhante’ti.</p>
<p>
<a class="sc" id="5"></a>
<a id="p_15A3_213" class="ms"></a>
Tamenaṃ, bhikkhave, yamo rājā evamāha: ‘ambho, purisa, <span class="var" title='[{"note":"sī , syā1-3, kaṃ, pā1 11M:724","var":"pamādavatāya "}]'>pamādatāya</span> na
kalyāṇamakāsi kāyena vācāya manasā. Taggha <span class="var" title='[{"eds":["s1","s2","s3","mr"],"var":"taṃ "}]'>tvaṃ</span>, ambho purisa, tathā karissanti
yathā <span class="var" title='[{"eds":["mr"],"var":"te "}]'>taṃ</span> pamattaṃ. <span class="var" title='[{"eds":["bj","s1","s2","s3","km","pts1"],"var":"taṃ kho panetaṃ "}]'>Taṃ kho pana te etaṃ</span> <span class="var" title='[{"eds":["bj"],"var":"pāpaṃ kammaṃ "}]'>pāpakammaṃ</span> neva mātarā kataṃ, na
pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na
ñātisālohitehi kataṃ, na devatāhi kataṃ, na samaṇabrāhmaṇehi kataṃ; atha kho
tayāvetaṃ pāpakammaṃ kataṃ, tvaññevetassa vipākaṃ paṭisaṃvedissasī’ti. <span class="brnum">(1)</span></p>
<p>
<a class="sc" id="6"></a>
<a id="p_15A3_214" class="ms"></a>
Tamenaṃ, bhikkhave, yamo rājā paṭhamaṃ devadūtaṃ samanuyuñjitvā samanugāhitvā
samanubhāsitvā, dutiyaṃ devadūtaṃ samanuyuñjati samanugāhati samanubhāsati:
‘ambho purisa, na tvaṃ addasa manussesu dutiyaṃ devadūtaṃ pātubhūtan’ti? So
evamāha: ‘nāddasaṃ, bhante’ti. Tamenaṃ, bhikkhave, yamo rājā evamāha: ‘ambho
purisa, na tvaṃ addasa manussesu itthiṃ vā purisaṃ vā ābādhikaṃ dukkhitaṃ
bāḷhagilānaṃ, sake muttakarīse palipannaṃ semānaṃ, aññehi vuṭṭhāpiyamānaṃ,
aññehi saṃvesiyamānan’ti? So evamāha: ‘addasaṃ, bhante’ti.</p>
<p>
<a class="sc" id="7"></a>
<a id="p_15A3_215" class="ms"></a>
Tamenaṃ, bhikkhave, yamo rājā evamāha: ‘ambho purisa, tassa te viññussa sato
mahallakassa na etadahosi: “ahampi khomhi byādhidhammo byādhiṃ anatīto,
handāhaṃ kalyāṇaṃ karomi kāyena vācāya manasā”’ti? So evamāha: ‘nāsakkhissaṃ,
bhante. Pamādassaṃ, bhante’ti.</p>
<p>
<a class="sc" id="8"></a>
<a class="pts" id="pts1.140"></a>
<a id="p_15A3_216" class="ms"></a>
Tamenaṃ, bhikkhave, yamo rājā evamāha: ‘ambho purisa, pamādatāya na
kalyāṇamakāsi kāyena vācāya manasā. Taggha tvaṃ, ambho purisa, tathā karissanti
yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ, na
pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na
ñātisālohitehi kataṃ, na devatāhi kataṃ, na samaṇabrāhmaṇehi kataṃ; atha kho
tayāvetaṃ pāpakammaṃ kataṃ. Tvaññevetassa vipākaṃ paṭisaṃvedissasī’ti. <span class="brnum">(2)</span></p>
<p>
<a class="sc" id="9"></a>
<a id="p_15A3_217" class="ms"></a>
Tamenaṃ, bhikkhave, yamo rājā dutiyaṃ devadūtaṃ samanuyuñjitvā samanugāhitvā
samanubhāsitvā, tatiyaṃ devadūtaṃ samanuyuñjati samanugāhati samanubhāsati:
‘ambho purisa, na tvaṃ addasa manussesu tatiyaṃ devadūtaṃ pātubhūtan’ti? So
evamāha: ‘nāddasaṃ, bhante’ti.</p>
<p>
<a class="sc" id="10"></a>
<a id="p_15A3_218" class="ms"></a>
Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu
itthiṃ vā purisaṃ vā ekāhamataṃ vā dvīhamataṃ vā tīhamataṃ vā uddhumātakaṃ
vinīlakaṃ vipubbakajātan’ti? So evamāha: ‘addasaṃ, bhante’ti.</p>
<p>
<a class="sc" id="11"></a>
<a id="p_15A3_219" class="ms"></a>
Tamenaṃ, bhikkhave, yamo rājā evamāha: ‘ambho purisa, tassa te viññussa sato
mahallakassa na etadahosi–  ahampi khomhi maraṇadhammo maraṇaṃ anatīto,
handāhaṃ kalyāṇaṃ karomi kāyena vācāya manasā’ti? So evamāha: ‘nāsakkhissaṃ,
bhante. Pamādassaṃ, bhante’ti.</p>
<p>
<a class="sc" id="12"></a>
<a id="p_15A3_220" class="ms"></a>
Tamenaṃ, bhikkhave, yamo rājā evamāha: ‘ambho purisa, pamādatāya na
kalyāṇamakāsi kāyena vācāya manasā. Taggha tvaṃ, ambho purisa, tathā karissanti
yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ, na
pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na
ñātisālohitehi kataṃ, na devatāhi kataṃ, na samaṇabrāhmaṇehi kataṃ; atha kho
tayāvetaṃ pāpakammaṃ kataṃ. Tvaññevetassa vipākaṃ paṭisaṃvedissasī’”ti. <span class="brnum">(3)</span></p>
<p>
<a class="sc" id="13"></a>
<a class="pts" id="pts1.141"></a>
<a id="p_15A3_221" class="ms"></a>
Tamenaṃ, bhikkhave, yamo rājā tatiyaṃ devadūtaṃ samanuyuñjitvā samanugāhitvā
samanubhāsitvā tuṇhī hoti. Tamenaṃ, bhikkhave, nirayapālā pañcavidhabandhanaṃ
nāma kāraṇaṃ karonti. Tattaṃ ayokhilaṃ hatthe gamenti. Tattaṃ ayokhilaṃ
dutiyasmiṃ hatthe gamenti. Tattaṃ ayokhilaṃ pāde gamenti. Tattaṃ ayokhilaṃ
dutiyasmiṃ pāde gamenti. Tattaṃ ayokhilaṃ majjhe urasmiṃ gamenti. So tattha
dukkhā <span class="var" title='[{"eds":["bj"],"var":"tippā "}]'>tibbā</span> kharā kaṭukā vedanā vediyati, na ca tāva kālaṃ karoti yāva na taṃ
pāpakammaṃ byantīhoti.</p>
<p>
<a class="sc" id="14"></a>
<a id="p_15A3_222" class="ms"></a>
Tamenaṃ, bhikkhave, nirayapālā <span class="var" title='[{"eds":["s1","s2","s3","pts1"],"var":"saṃvesitvā "},{"eds":["mr"],"var":"saṃkaḍḍhitvā "}]'>saṃvesetvā</span> kudhārīhi tacchanti. <span class="cross" title='[{"bm":"23","desc":"Devadūtasutta","lang":"pi","uid":"mn130"},{"bm":"1","desc":"6 Nerayikaggiuṇhabhāvapañha","lang":"pi","uid":"mi3.4.6"}]'>^</span>So tattha dukkhā
tibbā kharā kaṭukā vedanā vediyati, na ca tāva kālaṃ karoti yāva na taṃ
pāpakammaṃ byantīhoti.</p>
<p>
<a class="sc" id="15"></a>
<a id="p_15A3_223" class="ms"></a>
Tamenaṃ, bhikkhave, nirayapālā <span class="var" title='[{"eds":["bj"],"var":"uddhapādaṃ "}]'>uddhampādaṃ</span> adhosiraṃ <span class="var" title='[{"eds":["bj","s1","s2","s3"],"var":"ṭhapetvā "}]'>gahetvā</span> vāsīhi tacchanti …
pe … tamenaṃ, bhikkhave, nirayapālā rathe yojetvā ādittāya bhūmiyā
sampajjalitāya <span class="var" title='[{"eds":["s1","s2","s3","km"],"var":"sañjotibhūtāya "}]'>sajotibhūtāya</span> sārentipi paccāsārentipi … pe … tamenaṃ,
bhikkhave, nirayapālā mahantaṃ aṅgārapabbataṃ ādittaṃ sampajjalitaṃ
sajotibhūtaṃ āropentipi oropentipi … pe … tamenaṃ, bhikkhave, nirayapālā
uddhampādaṃ adhosiraṃ gahetvā tattāya lohakumbhiyā pakkhipanti, ādittāya
sampajjalitāya sajotibhūtāya. <span class="var" title='[{"eds":["bj"],"var":"(so tattha pheṇuddehakaṃ paccati) "},{"eds":["s1","s2","s3"],"var":"(so tattha phenuddehakaṃ paccati) "}]'>()</span> So tattha pheṇuddehakaṃ paccamāno sakimpi
uddhaṃ gacchati, sakimpi adho gacchati, sakimpi tiriyaṃ gacchati. So tattha
dukkhā tibbā kharā kaṭukā vedanā vediyati, na ca tāva kālaṃ karoti yāva na taṃ
pāpakammaṃ byantīhoti. Tamenaṃ, bhikkhave, nirayapālā mahāniraye pakkhipanti.
So kho pana, bhikkhave, mahānirayo– </p>
<blockquote class="gatha">
<p>
<a class="sc" id="16"></a>
<a id="p_15A3_224" class="ms"></a>
<span class="cross" title='[{"bm":"8","desc":"Bālapaṇḍitasutta","lang":"pi","uid":"mn129"},{"bm":"23","desc":"Devadūtasutta","lang":"pi","uid":"mn130"},{"bm":"13-14","desc":"10 Khallāṭiyapetivatthu","lang":"pi","uid":"pv10"},{"bm":"14-15","desc":"7 Dhanapālaseṭṭhipetavatthu","lang":"pi","uid":"pv19"},{"bm":"37-38","desc":"3 Nandakapetavatthu","lang":"pi","uid":"pv38"},{"bm":"18-19","desc":"2 Saṅkiccajātaka","lang":"pi","uid":"ja530"},{"bm":"2","desc":"15 Attadaṇḍasuttaniddesa","lang":"pi","uid":"mnd15"},{"bm":"22","desc":"1 Paṭhamavagga","lang":"pi","uid":"cnd8"},{"bm":"24","desc":"Vīsatimavagga","lang":"pi","uid":"kv4.6"}]'>^</span>

Catukkaṇṇo catudvāro,<br>
vibhatto bhāgaso mito;<br>
Ayopākārapariyanto,<br>
ayasā paṭikujjito.
</p>
<p>
<a class="sc" id="17"></a>
<a class="pts" id="pts1.142"></a>
<a id="p_15A3_225" class="ms"></a>
Tassa ayomayā bhūmi,<br>
Jalitā tejasā yutā;<br>
Samantā yojanasataṃ,<br>
Pharitvā tiṭṭhati sabbadāti.
</p>
</blockquote>
<p>
<a class="sc" id="18"></a>
<a id="p_15A3_226" class="ms"></a>
Bhūtapubbaṃ, bhikkhave, yamassa rañño etadahosi: ‘ye kira, bho, loke pāpakāni
kammāni karonti te evarūpā vividhā kammakāraṇā karīyanti. Aho vatāhaṃ
manussattaṃ labheyyaṃ, tathāgato ca loke uppajjeyya arahaṃ sammāsambuddho,
tañcāhaṃ bhagavantaṃ payirupāseyyaṃ. So ca me bhagavā dhammaṃ deseyya, tassa
cāhaṃ bhagavato dhammaṃ ājāneyyan’ti. Taṃ kho panāhaṃ, bhikkhave, na aññassa
samaṇassa vā brāhmaṇassa vā sutvā evaṃ vadāmi, api ca kho, bhikkhave, yadeva me
sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmīti.</p>
<blockquote class="gatha">
<p>
<a class="sc" id="19"></a>
<a id="p_15A3_227" class="ms"></a>
Coditā devadūtehi,<br>
ye pamajjanti māṇavā;<br>
Te dīgharattaṃ socanti,<br>
hīnakāyūpagā narā.
</p>
<p>
<a class="sc" id="20"></a>
<a id="p_15A3_228" class="ms"></a>
Ye ca kho devadūtehi,<br>
santo sappurisā idha;<br>
Coditā nappamajjanti,<br>
ariyadhamme kudācanaṃ.
</p>
<p>
<a class="sc" id="21"></a>
<a id="p_15A3_229" class="ms"></a>
Upādāne bhayaṃ disvā,<br>
jātimaraṇasambhave;<br>
Anupādā vimuccanti,<br>
jātimaraṇasaṅkhaye.
</p>
<p>
<a class="sc" id="22"></a>
<a id="p_15A3_230" class="ms"></a>
Te <span class="var" title='[{"eds":["bj"],"var":"te khoppattā "},{"eds":["s1","s2","s3","km","pts1"],"var":"te khemappattā "}]'>appamattā</span> <span class="var" title='[{"eds":["bj","s1","s2","s3","pts1"],"var":"sukhitā "}]'>sukhino</span>,<br>
diṭṭhadhammābhinibbutā;<br>
Sabbaverabhayātītā,<br>
sabbadukkhaṃ upaccagun”ti.
</p>
</blockquote>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Devadūtavagga</span>
<span class="hidden">Sabrahmakasutta</span>
</div>
</section>
<a class="previous" href="/pi/an3.35">◀ Aṅguttara Nikāya  3.35</a><a class="top" href="#"> ▲ TOP </a><a class="next" href="/pi/an3.37">Aṅguttara Nikāya  3.37 ▶</a>
</div>
</body>
</html>