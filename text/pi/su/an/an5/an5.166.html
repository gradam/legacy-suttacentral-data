<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.166">
<article>
<div class="hgroup">
<p class="division">Aṅguttara Nikāya 5</p>
<p>17. Āghātavagga</p>
<h1>166. Nirodhasutta</h1>
</div>
<p><a class="sc" id="1"></a><a class="ms" id="p_16A5_951"></a><a class="msdiv" id="msdiv166"></a>Tatra kho āyasmā sāriputto bhikkhū āmantesi … pe … “idhāvuso, bhikkhu sīlasampanno samā­dhi­sam­panno paññāsampanno saññā­ve­dayi­ta­nirodhaṃ <span class="var" title="samāpajjeyyapi vuṭṭhaheyyapi (bj, s1-3, km, pts1)" id="note412">samāpajjeyyāpi vuṭṭhaheyyāpi</span>—atthetaṃ ṭhānaṃ. No ce diṭṭheva dhamme aññaṃ ārādheyya, atikkammeva <span class="var" title="kabaḷiṃ­kārāhā­ra­bhak­khā­naṃ (bj, s1, km, pts1) | kabaliṃ ­kārāhā­ra­bhak­khā­naṃ (s2, s3)" id="note413">kabaḷīkā­rāhāra­bhak­khā­naṃ</span> devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānan”ti.</p>
<p><a class="sc" id="2"></a><a class="ms" id="p_16A5_952"></a>Evaṃ vutte, āyasmā udāyī āyasmantaṃ sāriputtaṃ etadavoca: “aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—natthetaṃ ṭhānan”ti.</p>
<p><a class="sc" id="3"></a><a class="pts" id="pts3.193"></a><a class="ms" id="p_16A5_953"></a>Dutiyampi kho … pe … tatiyampi kho āyasmā sāriputto bhikkhū āmantesi: “idhāvuso, bhikkhu sīlasampanno samā­dhi­sam­panno paññāsampanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānaṃ. No ce diṭṭheva dhamme aññaṃ ārādheyya, atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānan”ti.</p>
<p><a class="sc" id="4"></a><a class="ms" id="p_16A5_954"></a>Tatiyampi kho āyasmā udāyī āyasmantaṃ sāriputtaṃ etadavoca: “aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—natthetaṃ ṭhānan”ti.</p>
<p><a class="sc" id="5"></a><a class="ms" id="p_16A5_955"></a>Atha kho āyasmato sāriputtassa etadahosi: “<span class="var" title="yāvatatiyampi (bj, s1-3, pts1)" id="note414">yāva­tatiya­kampi</span> kho me āyasmā udāyī paṭikkosati, na ca me koci bhikkhu anumodati. Yannūnāhaṃ yena bhagavā tenu­pasaṅka­meyyan”ti. Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā sāriputto bhikkhū āmantesi: “idhāvuso, bhikkhu sīlasampanno samā­dhi­sam­panno paññāsampanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānaṃ. No ce diṭṭheva dhamme aññaṃ ārādheyya, atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānan”ti.</p>
<p><a class="sc" id="6"></a><a class="ms" id="p_16A5_956"></a>Evaṃ vutte, āyasmā udāyī āyasmantaṃ sāriputtaṃ etadavoca: “aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—natthetaṃ ṭhānan”ti.</p>
<p><a class="sc" id="7"></a><a class="pts" id="pts3.194"></a><a class="ms" id="p_16A5_957"></a>Dutiyampi kho … pe … tatiyampi kho āyasmā sāriputto bhikkhū āmantesi: “idhāvuso, bhikkhu sīlasampanno samā­dhi­sam­panno paññāsampanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānaṃ. No ce diṭṭheva dhamme aññaṃ ārādheyya, atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānan”ti.</p>
<p><a class="sc" id="8"></a><a class="ms" id="p_16A5_958"></a>Tatiyampi kho āyasmā udāyī āyasmantaṃ sāriputtaṃ etadavoca: “aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—natthetaṃ ṭhānan”ti.</p>
<p><a class="sc" id="9"></a><a class="ms" id="p_16A5_959"></a>Atha kho āyasmato sāriputtassa etadahosi: “bhagavatopi kho me sammukhā āyasmā udāyī yāvatatiyakaṃ paṭikkosati, na ca me koci bhikkhu anumodati. Yannūnāhaṃ tuṇhī assan”ti. Atha kho āyasmā sāriputto tuṇhī ahosi.</p>
<p><a class="sc" id="10"></a><a class="ms" id="p_16A5_960"></a>Atha kho bhagavā āyasmantaṃ udāyiṃ āmantesi: “kaṃ pana tvaṃ, udāyi, manomayaṃ kāyaṃ paccesī”ti? “Ye te, bhante, devā arūpino saññāmayā”ti. “Kiṃ nu kho tuyhaṃ, udāyi, bālassa abyattassa bhaṇitena. Tvampi nāma bhaṇitabbaṃ maññasī”ti.</p>
<p><a class="sc" id="11"></a><a class="ms" id="p_16A5_961"></a>Atha kho bhagavā āyasmantaṃ ānandaṃ āmantesi: “atthi nāma, ānanda, theraṃ bhikkhuṃ vihesiyamānaṃ ajjhupekkhis­satha. Na hi nāma, ānanda, kāruññampi bhavissati <span class="var" title="byattamhi (s1-3, km, mr)" id="note415">theramhi</span> bhikkhumhi vihesi­yamā­namhī”ti.</p>
<p><a class="sc" id="12"></a><a class="ms" id="p_16A5_962"></a>Atha kho bhagavā bhikkhū āmantesi: “idha, bhikkhave, bhikkhu sīlasampanno samā­dhi­sam­panno paññāsampanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānaṃ. No ce diṭṭheva dhamme aññaṃ ārādheyya, atikkammeva kabaḷīkā­rāhāra­bhak­khā­naṃ devānaṃ sahabyataṃ aññataraṃ manomayaṃ kāyaṃ upapanno saññā­ve­dayi­ta­nirodhaṃ samāpajjeyyāpi vuṭṭhaheyyāpi—atthetaṃ ṭhānan”ti. Idamavoca bhagavā. Idaṃ vatvāna sugato uṭṭhāyāsanā vihāraṃ pāvisi.</p>
<p><a class="sc" id="13"></a><a class="pts" id="pts3.195"></a><a class="ms" id="p_16A5_963"></a>Atha kho āyasmā ānando acira­pakkan­tassa bhagavato yenāyasmā upavāṇo tenupasaṅkami; upasaṅkamitvā āyasmantaṃ upavāṇaṃ etadavoca: “idhāvuso upavāṇa, aññe there bhikkhū vihesenti. Mayaṃ tena na muccāma. Anacchariyaṃ kho, panetaṃ āvuso upavāṇa, yaṃ bhagavā sāyanhasamayaṃ paṭisallānā vuṭṭhito etadeva ārabbha udāhareyya yathā āyasman­taṃye­vet­tha upavāṇaṃ paṭibhāseyya. Idāneva amhākaṃ sārajjaṃ okkantan”ti. Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā āyasmantaṃ upavāṇaṃ etadavoca: </p>
<p><a class="sc" id="14"></a><a class="ms" id="p_16A5_964"></a>“Katihi nu kho, upavāṇa, dhammehi samannāgato thero bhikkhu sab­rahma­cārī­naṃ piyo ca hoti manāpo ca garu ca bhāvanīyo cā”ti? “Pañcahi, bhante, dhammehi samannāgato thero bhikkhu sab­rahma­cārī­naṃ piyo ca hoti manāpo ca garu ca bhāvanīyo ca. Katamehi pañcahi? Idha, bhante, thero bhikkhu sīlavā hoti … pe … samādāya sikkhati sikkhāpadesu; bahussuto hoti … pe … diṭṭhiyā suppaṭividdhā; kalyāṇavāco hoti kalyā­ṇa­vākka­raṇo poriyā vācāya samannāgato vissaṭṭhāya <span class="var" title="anelagaḷāya (s1-3, km)" id="note416">anelagalāya</span> atthassa viññāpaniyā; catunnaṃ jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī; āsavānaṃ khayā … pe … sacchikatvā upasampajja viharati. Imehi kho, bhante, pañcahi dhammehi samannāgato thero bhikkhu sab­rahma­cārī­naṃ piyo ca hoti manāpo ca garu ca bhāvanīyo cā”ti.</p>
<p><a class="sc" id="15"></a><a class="pts" id="pts3.196"></a><a class="ms" id="p_16A5_965"></a>“Sādhu sādhu, upavāṇa. Imehi kho, upavāṇa, pañcahi dhammehi samannāgato thero bhikkhu sab­rahma­cārī­naṃ piyo ca hoti manāpo ca garu ca bhāvanīyo ca. Ime ce, upavāṇa, pañca dhammā therassa bhikkhuno na saṃvijjeyyuṃ, taṃ sabrahmacārī na sakkareyyuṃ na garuṃ kareyyuṃ na māneyyuṃ na pūjeyyuṃ khaṇḍiccena pāliccena valittacatāya. Yasmā ca kho, upavāṇa, ime pañca dhammā therassa bhikkhuno saṃvijjanti, tasmā taṃ sabrahmacārī sakkaronti garuṃ karonti mānenti pūjentī”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Āghātavagga</span> <span class="hidden">Paṭha­ma­ā­ghātapa­ṭi­vinaya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>