<!DOCTYPE html>
<html data-prev="an6.55" data-next="an6.57">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.56">
<article>
<div id="an6.56" class="hgroup">
<p class="division">Aṅguttara Nikāya 6</p>
<p>6. Mahāvagga</p>
<h1><span class="var" id="note176" title="phagguṇasuttaṃ (bj)">56. Phaggunasutta</span></h1>
</div>
<p><a class="sc" id="1"></a>
<a id="p_16A6_462" class="ms"></a>
<a class="msdiv" id="msdiv_56"></a>
Tena kho pana samayena āyasmā <span class="var" title="phagguṇo (bj, s1-3) | phegguno (mr)" id="note177">phagguno</span> ābādhiko hoti dukkhito bāḷhagilāno. Atha
kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: “āyasmā, bhante, phagguno ābādhiko dukkhito bāḷhagilāno. Sādhu,
bhante, bhagavā yenāyasmā phagguno tenupa­saṅka­matu anukampaṃ upādāyā”ti.
Adhivāsesi bhagavā tuṇhībhāvena. Atha kho bhagavā sāyanhasamayaṃ paṭisallānā
vuṭṭhito yenāyasmā phagguno tenupasaṅkami. Addasā kho āyasmā phagguno
bhagavantaṃ dūratova āgacchantaṃ. Disvāna mañcake <span class="var" title="samañcosi (bj) | samañcopi (si, s1-3, pts1)" id="note178">samadhosi</span>. Atha kho bhagavā
āyasmantaṃ phaggunaṃ etadavoca: “alaṃ, phagguna, mā tvaṃ mañcake samadhosi.
Santimāni āsanāni parehi paññattāni, tatthāhaṃ nisīdissāmī”ti. Nisīdi bhagavā
paññatte āsane. Nisajja kho bhagavā āyasmantaṃ phaggunaṃ etadavoca:</p>
<p><a class="sc" id="2"></a>
<a id="p_16A6_463" class="ms"></a>
“Kacci te, phagguna, khamanīyaṃ kacci yāpanīyaṃ? Kacci te dukkhā vedanā
paṭikkamanti, no abhikkamanti; paṭikkamosānaṃ paññāyati, no abhikkamo”ti? “Na
me, bhante, khamanīyaṃ na yāpanīyaṃ. Bāḷhā me dukkhā vedanā abhikkamanti, no
paṭikkamanti; abhikkamosānaṃ paññāyati, no paṭikkamo.</p>
<p><a class="sc" id="3"></a>
<a class="pts1" id="pts3.380"></a>
<a id="p_16A6_464" class="ms"></a>
Seyyathāpi, bhante, balavā puriso tiṇhena sikharena <span class="var" title="muddhānaṃ (bj, pts1)" id="note179">muddhani</span> <span class="var" title="abhimatteyya (si) | abhimaṭṭheyya (s1-3)" id="note180">abhimattheyya</span>;
evamevaṃ kho me, bhante, adhimattā vātā <span class="var" title="muddhānaṃ (bj, pts1)" id="note181">muddhani</span> <span class="var" title="hananti (bj, pts1) | ohananti (s1-3)" id="note182">ūhananti</span>. Na me, bhante,
khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti;
abhikkamosānaṃ paññāyati, no paṭikkamo.</p>
<p><a class="sc" id="4"></a>
<a id="p_16A6_465" class="ms"></a>
Seyyathāpi, bhante, balavā puriso daḷhena varattak­khaṇ­ḍena sīsaveṭhanaṃ
dadeyya; evamevaṃ kho me, bhante, adhimattā sīse sīsavedanā. Na me, bhante,
khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti;
abhikkamosānaṃ paññāyati, no paṭikkamo.</p>
<p><a class="sc" id="5"></a>
<a id="p_16A6_466" class="ms"></a>
Seyyathāpi, bhante, dakkho goghātako vā goghāta­kan­tevāsī vā tiṇhena
govikantanena kucchiṃ parikanteyya; evamevaṃ kho me, bhante, adhimattā vātā
kucchiṃ parikantanti. Na me, bhante, khamanīyaṃ na yāpanīyaṃ. Bāḷhā me dukkhā
vedanā abhikkamanti, no paṭikkamanti; abhikkamosānaṃ paññāyati, no paṭikkamo.</p>
<p><a class="sc" id="6"></a>
<a id="p_16A6_467" class="ms"></a>
Seyyathāpi, bhante, dve balavanto purisā dubbalataraṃ purisaṃ nānābāhāsu
gahetvā aṅgārakāsuyā santāpeyyuṃ sam­pari­tā­peyyuṃ; evamevaṃ kho me, bhante,
adhimatto kāyasmiṃ ḍāho. Na me, bhante, khamanīyaṃ na yāpanīyaṃ. Bāḷhā me
dukkhā vedanā abhikkamanti, no paṭikkamanti; abhikkamosānaṃ paññāyati, no
paṭikkamo”ti. Atha kho bhagavā āyasmantaṃ phaggunaṃ dhammiyā kathāya
sandassetvā samādapetvā samuttejetvā sampahaṃsetvā uṭṭhāyāsanā pakkāmi.</p>
<p><a class="sc" id="7"></a>
<a class="pts1" id="pts3.381"></a>
<a id="p_16A6_468" class="ms"></a>
Atha kho āyasmā phagguno acira­pakkan­tassa bhagavato kālamakāsi. Tamhi cassa
samaye maraṇakāle indriyāni vippasīdiṃsu. Atha kho āyasmā ānando yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā ānando bhagavantaṃ etadavoca: “āyasmā, bhante,
phagguno acira­pakkan­tassa bhagavato kālamakāsi. Tamhi cassa samaye maraṇakāle
indriyāni vippasīdiṃsū”ti.</p>
<p><a class="sc" id="8"></a>
<a id="p_16A6_469" class="ms"></a>
“Kiṃ <span class="var" title="hānanda phagguṇassa (s1-3) | pheggunassa ānanda (mr)" id="note183">hānanda, phaggunassa</span> bhikkhuno indriyāni na vippa­sīdis­santi. Phaggunassa,
ānanda, bhikkhuno pañcahi orambhāgiyehi saṃyojanehi cittaṃ avimuttaṃ ahosi.
Tassa taṃ dhammadesanaṃ sutvā pañcahi orambhāgiyehi saṃyojanehi cittaṃ
vimuttaṃ.</p>
<p><a class="sc" id="9"></a>
<a id="p_16A6_470" class="ms"></a>
Chayime, ānanda, ānisaṃsā kālena <span class="var" title="dhammasavaṇe (bj) | dhammasavane (s1-3, pts1)" id="note184">dhammassavane</span> kālena atthu­papa­rikkhāya. Katame
cha? Idhānanda, bhikkhuno pañcahi orambhāgiyehi saṃyojanehi cittaṃ avimuttaṃ
hoti. So tamhi samaye maraṇakāle labhati tathāgataṃ dassanāya. Tassa tathāgato
dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ
sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. Tassa taṃ
dhammadesanaṃ sutvā pañcahi orambhāgiyehi saṃyojanehi cittaṃ vimuccati. Ayaṃ,
ānanda, paṭhamo ānisaṃso kālena dhammassavane. <span class="brnum">(1)</span></p>
<p><a class="sc" id="10"></a>
<a id="p_16A6_471" class="ms"></a>
Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ
avimuttaṃ hoti. So tamhi samaye maraṇakāle <span class="var" title="no ca kho (mr)" id="note185">na heva kho</span> labhati tathāgataṃ
dassanāya, api ca kho tathā­gata­sāvakaṃ labhati dassanāya. Tassa tathā­gata­sāvako
dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ
sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. Tassa taṃ
dhammadesanaṃ sutvā pañcahi orambhāgiyehi saṃyojanehi cittaṃ vimuccati. Ayaṃ,
ānanda, dutiyo ānisaṃso kālena dhammassavane. <span class="brnum">(2)</span></p>
<p><a class="sc" id="11"></a>
<a class="pts1" id="pts3.382"></a>
<a id="p_16A6_472" class="ms"></a>
Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ
avimuttaṃ hoti. So tamhi samaye maraṇakāle na heva kho labhati tathāgataṃ
dassanāya, napi tathā­gata­sāvakaṃ labhati dassanāya; api ca kho yathāsutaṃ
yathā­pariyat­taṃ dhammaṃ cetasā anuvitakketi anuvicāreti manasā­nupekkhati. Tassa
yathāsutaṃ yathā­pariyat­taṃ dhammaṃ cetasā anuvitakkayato anuvicārayato
manasā­nupekkhato pañcahi orambhāgiyehi saṃyojanehi cittaṃ vimuccati. Ayaṃ,
ānanda, tatiyo ānisaṃso kālena atthu­papa­rikkhāya. <span class="brnum">(3)</span></p>
<p><a class="sc" id="12"></a>
<a id="p_16A6_473" class="ms"></a>
Idhānanda, bhikkhuno pañcahi orambhāgiyehi saṃyojanehi cittaṃ vimuttaṃ hoti,
anuttare ca kho upadhisaṅkhaye cittaṃ avimuttaṃ hoti. So tamhi samaye
maraṇakāle labhati tathāgataṃ dassanāya. Tassa tathāgato dhammaṃ deseti
ādikalyāṇaṃ majjhekalyāṇaṃ … pe … brahmacariyaṃ pakāseti. Tassa taṃ
dhammadesanaṃ sutvā anuttare upadhisaṅkhaye cittaṃ vimuccati. Ayaṃ, ānanda,
catuttho ānisaṃso kālena dhammassavane. <span class="brnum">(4)</span></p>
<p><a class="sc" id="13"></a>
<a id="p_16A6_474" class="ms"></a>
Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ
vimuttaṃ hoti, anuttare ca kho upadhisaṅkhaye cittaṃ avimuttaṃ hoti. So tamhi
samaye maraṇakāle na heva kho labhati tathāgataṃ dassanāya, api ca kho
tathā­gata­sāvakaṃ labhati dassanāya. Tassa tathā­gata­sāvako dhammaṃ deseti
ādikalyāṇaṃ … pe … parisuddhaṃ brahmacariyaṃ pakāseti. Tassa taṃ dhammadesanaṃ
sutvā anuttare upadhisaṅkhaye cittaṃ vimuccati. Ayaṃ, ānanda, pañcamo ānisaṃso
kālena dhammassavane. <span class="brnum">(5)</span></p>
<p><a class="sc" id="14"></a>
<a class="pts1" id="pts3.383"></a>
<a id="p_16A6_475" class="ms"></a>
Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ
vimuttaṃ hoti, anuttare ca kho upadhisaṅkhaye cittaṃ avimuttaṃ hoti. So tamhi
samaye maraṇakāle na heva kho labhati tathāgataṃ dassanāya, napi
tathā­gata­sāvakaṃ labhati dassanāya; api ca kho yathāsutaṃ yathā­pariyat­taṃ
dhammaṃ cetasā anuvitakketi anuvicāreti manasā­nupekkhati. Tassa yathāsutaṃ
yathā­pariyat­taṃ dhammaṃ cetasā anuvitakkayato anuvicārayato manasā­nupekkhato
anuttare upadhisaṅkhaye cittaṃ vimuccati. Ayaṃ, ānanda, chaṭṭho ānisaṃso kālena
atthu­papa­rikkhāya. <span class="brnum">(6)</span></p>
<p><a class="sc" id="15"></a>
<a id="p_16A6_476" class="ms"></a>
Ime kho, ānanda, cha ānisaṃsā kālena dhammassavane kālena atthu­papa­rikkhāyā”ti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Mahāvagga</span>
<span class="hidden">Soṇasutta</span>
</div>
</section>
<a class="previous" href="/pi/an6.55">◀ Aṅguttara Nikāya  6.55</a><a class="top" href="#"> ▲ TOP </a><a class="next" href="/pi/an6.57">Aṅguttara Nikāya  6.57 ▶</a>
</div>
</body>
</html>