<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an10.169">
<article>
<div id="an10.169" class="hgroup">
<p class="division">Aṅguttara Nikāya 10</p>
<p>17. Jāṇussoṇivagga</p>
<h1>169. Saṅgāravasutta</h1>
</div>
<p><span class="cross" title="^an10.117#1 [117. Saṅgāravasutta]" id="note247">^</span>
<a class="sc" id="1"></a>
<a id="p_17A10_1185" class="ms"></a>
<a class="msdiv" id="msdiv_169"></a>
Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho saṅgāravo brāhmaṇo bhagavantaṃ etadavoca:</p>
<p><a class="sc" id="2"></a>
<a id="p_17A10_1186" class="ms"></a>
“Kiṃ nu kho, bho gotama, orimaṃ tīraṃ, kiṃ pārimaṃ tīran”ti? “Pāṇātipāto kho,
brāhmaṇa, orimaṃ tīraṃ, pāṇātipātā veramaṇī pārimaṃ tīraṃ. Adinnādānaṃ kho,
brāhmaṇa, orimaṃ tīraṃ, adinnādānā veramaṇī pārimaṃ tīraṃ. Kāmesu­micchā­cāro
orimaṃ tīraṃ, kāmesu­micchā­cārā veramaṇī pārimaṃ tīraṃ. Musāvādo orimaṃ tīraṃ,
musāvādā veramaṇī pārimaṃ tīraṃ. Pisuṇā vācā orimaṃ tīraṃ, pisuṇāya vācāya
veramaṇī pārimaṃ tīraṃ. Pharusā vācā orimaṃ tīraṃ, pharusāya vācāya veramaṇī
pārimaṃ tīraṃ. Samphappalāpo orimaṃ tīraṃ, samphappalāpā veramaṇī pārimaṃ
tīraṃ. Abhijjhā orimaṃ tīraṃ, anabhijjhā pārimaṃ tīraṃ. Byāpādo orimaṃ tīraṃ,
abyāpādo pārimaṃ tīraṃ. Micchādiṭṭhi orimaṃ tīraṃ, sammādiṭṭhi pārimaṃ tīraṃ.
Idaṃ kho, brāhmaṇa, orimaṃ tīraṃ, idaṃ pārimaṃ tīranti.</p>
<blockquote class="gatha">
<p><a class="sc" id="3"></a>
<a class="pts1" id="pts5.253"></a>
<a id="p_17A10_1187" class="ms"></a>
Appakā te manussesu,<br>
ye janā pāragāmino;<br>
Athāyaṃ itarā pajā,<br>
tīra­mevānu­dhāvati.
</p>
<p><a class="sc" id="4"></a>
<a id="p_17A10_1188" class="ms"></a>
Ye ca kho sammadakkhāte,<br>
dhamme dhammā­nu­vattino;<br>
Te janā pāramessanti,<br>
maccudheyyaṃ suduttaraṃ.
</p>
<p><span class="cross" title="^an10.117#1 [117. Saṅgāravasutta] | ^dhp76-89#86.1 [76. Rādhat­thera­vatthu/86. Pañca­sata­āgantu­kabhikkhu­vatthu]" id="note248">^</span>
<a class="sc" id="5"></a>
<a id="p_17A10_1189" class="ms"></a>
Kaṇhaṃ dhammaṃ vippahāya,<br>
Sukkaṃ bhāvetha paṇḍito;<br>
Okā anokamāgamma,<br>
Viveke yattha dūramaṃ.
</p>
<p><a class="sc" id="6"></a>
<a id="p_17A10_1190" class="ms"></a>
Tat­rā­bhira­ti­mic­cheyya,<br>
hitvā kāme akiñcano;<br>
Pariyodapeyya attānaṃ,<br>
cittaklesehi paṇḍito.
</p>
<p><a class="sc" id="7"></a>
<a id="p_17A10_1191" class="ms"></a>
Yesaṃ sam­bodhi­yaṅ­gesu,<br>
sammā cittaṃ subhāvitaṃ;<br>
Ādāna­paṭi­nissagge,<br>
anupādāya ye ratā;<br>
Khīṇāsavā jutimanto,<br>
te loke parinibbutā”ti.
</p>
</blockquote>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catut­tha­paṇṇā­saka</span>
<span class="hidden">Jāṇussoṇivagga</span>
<span class="hidden">Brāhma­ṇa­pac­coro­haṇī­sutta</span>
</div>
</section>
<a class="previous" href="/pi/an10.168">◀ Aṅguttara Nikāya  10.168</a><a class="top" href="#"> ▲ TOP </a><a class="next" href="/pi/an10.170">Aṅguttara Nikāya  10.170 ▶</a>
</div>
</body>
</html>