<!DOCTYPE html>
<html data-prev="an10.88" data-next="an10.90">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.89">
<article>
<div id="an10.89" class="hgroup">
<p class="division">Aṅguttara Nikāya 10</p>
<p>9. Theravagga</p>
<h1>89. Kokālikasutta</h1>
</div>
<p><span class="cross" title="^sn6.10#1 [10. Kokālikasutta] | ^snp3.10#591 [Kokālikasutta] (380 piṭṭhe)" id="note162">^</span>
<a class="sc" id="1"></a>
<a class="pts1" id="pts5.170"></a>
<a id="p_17A10_740" class="ms"></a>
<a class="msdiv" id="msdiv_89"></a>
Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho kokāliko bhikkhu
bhagavantaṃ etadavoca: “pāpicchā, bhante, sāri­putta­mog­gallānā, pāpikānaṃ
icchānaṃ vasaṃ gatā”ti. “Mā hevaṃ, kokālika, mā hevaṃ, kokālika. Pasādehi,
kokālika, sāri­putta­mog­gallā­nesu cittaṃ. Pesalā sāri­putta­mog­gallānā”ti.</p>
<p><a class="sc" id="2"></a>
<a id="p_17A10_741" class="ms"></a>
Dutiyampi kho kokāliko bhikkhu bhagavantaṃ etadavoca: “kiñcāpi me, bhante,
bhagavā saddhāyiko paccayiko, atha kho pāpicchāva sāri­putta­mog­gallānā,
pāpikānaṃ icchānaṃ vasaṃ gatā”ti. “Mā hevaṃ, kokālika, mā hevaṃ, kokālika.
Pasādehi, kokālika, sāri­putta­mog­gallā­nesu cittaṃ. Pesalā sāri­putta­mog­gallānā”ti.</p>
<p><a class="sc" id="3"></a>
<a id="p_17A10_742" class="ms"></a>
Tatiyampi kho kokāliko bhikkhu bhagavantaṃ etadavoca: “kiñcāpi me, bhante,
bhagavā saddhāyiko paccayiko, atha kho pāpicchāva sāri­putta­mog­gallānā,
pāpikānaṃ icchānaṃ vasaṃ gatā”ti. “Mā hevaṃ, kokālika, mā hevaṃ, kokālika.
Pasādehi, kokālika, sāri­putta­mog­gallā­nesu cittaṃ. Pesalā sāri­putta­mog­gallānā”ti.</p>
<p><a class="sc" id="4"></a>
<a class="pts1" id="pts5.171"></a>
<a id="p_17A10_743" class="ms"></a>
Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā
pakkāmi. Acira­pakkan­tassa ca kokālikassa bhikkhuno sāsapamattīhi pīḷakāhi sabbo
kāyo phuṭo ahosi. Sāsapamattiyo hutvā muggamattiyo ahesuṃ, muggamattiyo hutvā
kalāyamattiyo ahesuṃ, kalāyamattiyo hutvā kolaṭ­ṭhi­mat­tiyo ahesuṃ,
kolaṭ­ṭhi­mat­tiyo hutvā kolamattiyo ahesuṃ, kolamattiyo hutvā āmalakamattiyo
ahesuṃ, āmalakamattiyo hutvā<q class="open" id="note163" title=" 12S1:1079; 18Sn:794 kokālikasutte"> tiṇḍukamattiyo ahesuṃ, tiṇḍukamattiyo hutvā</q>,
beḷu­vasalā­ṭuka­mat­tiyo ahesuṃ, beḷu­vasalā­ṭuka­mat­tiyo hutvā billamattiyo ahesuṃ,
billamattiyo hutvā pabhijjiṃsu, pubbañca lohitañca pagghariṃsu. So sudaṃ
kadalipattesu seti macchova visagilito.</p>
<p><a class="sc" id="5"></a>
<a id="p_17A10_744" class="ms"></a>
Atha <span class="var" title="tadu­pac­ce­kab­rahmā (bj) | tudi­pac­ce­kab­rahmā (s1-3) | tudup­pac­ce­kab­rahmā (pts1) | turi paccekabrahmā (mr)" id="note165">kho turū paccekabrahmā</span> yena kokāliko bhikkhu tenupasaṅkami; upasaṅkamitvā
vehāse ṭhatvā kokālikaṃ bhikkhuṃ etadavoca: “pasādehi, kokālika,
sāri­putta­mog­gallā­nesu cittaṃ. Pesalā sāri­putta­mog­gallānā”ti. “Kosi tvaṃ,
āvuso”ti? “Ahaṃ turū paccekabrahmā”ti. “Nanu tvaṃ, āvuso, bhagavatā anāgāmī
byākato, atha kiñcarahi idhāgato? Passa yāvañca te idaṃ aparaddhan”ti.</p>
<p><a class="sc" id="6"></a>
<a id="p_17A10_745" class="ms"></a>
Atha kho turū paccekabrahmā kokālikaṃ bhikkhuṃ gāthāhi ajjhabhāsi: </p>
<blockquote class="gatha">
<p><a class="sc" id="7"></a>
<a id="p_17A10_746" class="ms"></a>
“Purisassa hi jātassa,<br>
kuṭhārī jāyate mukhe;<br>
Yāya chindati attānaṃ,<br>
bālo dubbhāsitaṃ bhaṇaṃ.
</p>
<p><a class="sc" id="8"></a>
<a id="p_17A10_747" class="ms"></a>
Yo nindiyaṃ pasaṃsati,<br>
Taṃ vā nindati yo pasaṃsiyo;<br>
Vicināti mukhena so kaliṃ,<br>
Kalinā tena sukhaṃ na vindati.
</p>
<p><a class="sc" id="9"></a>
<a id="p_17A10_748" class="ms"></a>
Appamattako ayaṃ kali,<br>
Yo akkhesu dhanaparājayo;<br>
Sabbassāpi sahāpi attanā,<br>
Ayameva mahattaro kali;<br>
Yo sugatesu manaṃ padūsaye.
</p>
<p><a class="sc" id="10"></a>
<a id="p_17A10_749" class="ms"></a>
Sataṃ sahassānaṃ nirabbudānaṃ,<br>
Chattiṃsati pañca ca abbudāni;<br>
Yamariyagarahī nirayaṃ upeti,<br>
Vācaṃ manañca paṇidhāya pāpakan”ti.
</p>
</blockquote>
<p><a class="sc" id="11"></a>
<a class="pts1" id="pts5.172"></a>
<a id="p_17A10_750" class="ms"></a>
Atha kho kokāliko bhikkhu teneva ābādhena kālamakāsi. Kālaṅkato ca kokāliko
bhikkhu padumaṃ nirayaṃ upapajjati sāri­putta­mog­gallā­nesu cittaṃ āghātetvā.</p>
<p><a class="sc" id="12"></a>
<a id="p_17A10_751" class="ms"></a>
Atha kho brahmā sahampati abhikkantāya rattiyā abhikkan­ta­vaṇṇo kevalakappaṃ
jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavantaṃ
etadavoca: “kokāliko, bhante, bhikkhu kālaṅkato. Kālaṅkato ca, bhante, kokāliko
bhikkhu padumaṃ nirayaṃ upapanno sāri­putta­mog­gallā­nesu cittaṃ āghātetvā”ti.
Idamavoca brahmā sahampati. Idaṃ vatvā bhagavantaṃ abhivādetvā padakkhiṇaṃ
katvā tat­the­vantara­dhāyi.</p>
<p><a class="sc" id="13"></a>
<a id="p_17A10_752" class="ms"></a>
Atha kho bhagavā tassā rattiyā accayena bhikkhū āmantesi: “imaṃ, bhikkhave,
rattiṃ brahmā sahampati abhikkantāya rattiyā abhikkan­ta­vaṇṇo kevalakappaṃ
jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā
ekamantaṃ aṭṭhāsi. Ekamantaṃ ṭhito kho, bhikkhave, brahmā sahampati maṃ
etadavoca: ‘kokāliko, bhante, bhikkhu kālaṅkato; kālaṅkato ca, bhante, kokāliko
bhikkhu padumaṃ nirayaṃ upapanno sāri­putta­mog­gallā­nesu cittaṃ āghātetvā’ti.
Idamavoca, bhikkhave, brahmā sahampati. Idaṃ vatvā maṃ abhivādetvā padakkhiṇaṃ
katvā tat­the­vantara­dhāyī”ti.</p>
<p><a class="sc" id="14"></a>
<a class="pts1" id="pts5.173"></a>
<a id="p_17A10_753" class="ms"></a>
Evaṃ vutte, aññataro bhikkhu bhagavantaṃ etadavoca: “kīva dīghaṃ nu kho,
bhante, padume niraye āyuppamāṇan”ti? “Dīghaṃ kho, bhikkhu, padume niraye
āyuppamāṇaṃ. Na taṃ sukaraṃ saṅkhātuṃ: ‘ettakāni vassānīti vā ettakāni
vassasatānīti vā ettakāni vassa­sahas­sā­nīti vā ettakāni vassa­sata­sahas­sā­nīti
vā’”ti.</p>
<p><a class="sc" id="15"></a>
<a id="p_17A10_754" class="ms"></a>
“Sakkā pana, bhante, upamaṃ kātun”ti? “Sakkā, bhikkhū”ti bhagavā avoca:
“<span class="cross" title="^sn6.10#1 [10. Kokālikasutta] | ^snp3.10#591 [Kokālikasutta] | ^ne6#429 [Sāsanapaṭṭhāna]" id="note166">^</span> seyyathāpi, bhikkhu, vīsatikhāriko kosalako tilavāho tato puriso vassasatassa
vassasatassa accayena ekamekaṃ tilaṃ uddhareyya. Khippataraṃ kho so, bhikkhu,
vīsatikhāriko kosalako tilavāho iminā upakkamena parikkhayaṃ pariyādānaṃ
gaccheyya, na tveva eko abbudo nirayo. Seyyathāpi, bhikkhu, vīsati abbudā
nirayā; evameko nirabbudo nirayo. Seyyathāpi, bhikkhu, vīsati nirabbudā nirayā;
evameko ababo nirayo. Seyyathāpi, bhikkhu, vīsati ababā nirayā; evameko aṭaṭo
nirayo. Seyyathāpi, bhikkhu, vīsati aṭaṭā nirayā; evameko ahaho nirayo.
Seyyathāpi, bhikkhu, vīsati ahahā nirayā; evameko kumudo nirayo. Seyyathāpi,
bhikkhu, vīsati kumudā nirayā; evameko sogandhiko nirayo. Seyyathāpi, bhikkhu,
vīsati sogandhikā nirayā; evameko uppalako nirayo. Seyyathāpi, bhikkhu, vīsati
uppalakā nirayā; evameko puṇḍarīko nirayo. Seyyathāpi, bhikkhu, vīsati
puṇḍarīkā nirayā; evameko padumo nirayo. Padumaṃ kho pana, bhikkhu, nirayaṃ
kokāliko bhikkhu upapanno sāri­putta­mog­gallā­nesu cittaṃ āghātetvā”ti. Idamavoca
bhagavā. Idaṃ vatvāna sugato athāparaṃ etadavoca satthā:</p>
<blockquote class="gatha">
<p><a class="sc" id="16"></a>
<a class="pts1" id="pts5.174"></a>
<a id="p_17A10_755" class="ms"></a>
“Purisassa hi jātassa,<br>
kuṭhārī jāyate mukhe;<br>
Yāya chindati attānaṃ,<br>
bālo dubbhāsitaṃ bhaṇaṃ.
</p>
<p><a class="sc" id="17"></a>
<a id="p_17A10_756" class="ms"></a>
Yo nindiyaṃ pasaṃsati,<br>
Taṃ vā nindati yo pasaṃsiyo;<br>
Vicināti mukhena so kaliṃ,<br>
Kalinā tena sukhaṃ na vindati.
</p>
<p><a class="sc" id="18"></a>
<a id="p_17A10_757" class="ms"></a>
Appamattako ayaṃ kali,<br>
Yo akkhesu dhanaparājayo;<br>
Sabbassāpi sahāpi attanā,<br>
Ayameva mahattaro kali;<br>
Yo sugatesu manaṃ padūsaye.
</p>
<p><a class="sc" id="19"></a>
<a id="p_17A10_758" class="ms"></a>
Sataṃ sahassānaṃ nirabbudānaṃ,<br>
Chattiṃsati pañca ca abbudāni;<br>
Yamariyagarahī nirayaṃ upeti,<br>
Vācaṃ manañca paṇidhāya pāpakan”ti.
</p>
</blockquote>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Theravagga</span>
<span class="hidden">Vāhanasutta</span>
</div>
</section>
<a class="previous" href="/pi/an10.88">◀ Aṅguttara Nikāya  10.88</a><a class="top" href="#"> ▲ TOP </a><a class="next" href="/pi/an10.90">Aṅguttara Nikāya  10.90 ▶</a>
</div>
</body>
</html>