<!DOCTYPE html>
<html data-prev="an4.56" data-next="an4.58">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.57">
<article>
<div class="hgroup">
<p class="division">Aṅguttara Nikāya 4</p>
<p>6. ­Puññā­bhi­sanda­vagga</p>
<h1>57. Suppavāsāsutta</h1>
</div>
<p><a class="sc" id="1"></a><a class="pts" id="pts2.63"></a><a id="p_15A4_417" class="ms"></a><a class="msdiv" id="msdiv_57"></a>Ekaṃ samayaṃ bhagavā koliyesu viharati <span class="var" title="sajjanelaṃ (bj, pts1) | pajjanelaṃ (s1-3, km)" id="note182">pajjanikaṃ</span> nāma <span class="var" title="koḷiyānaṃ (pts1)" id="note183">koliyānaṃ</span> nigamo. Atha
kho bhagavā pubbaṇ­ha­samayaṃ nivāsetvā patta­cīvara­mādāya yena suppavāsāya
koliyadhītuyā nivesanaṃ tenupasaṅkami; upasaṅkamitvā paññatte āsane nisīdi.
Atha kho suppavāsā koliyadhītā bhagavantaṃ paṇītena khādanīyena bhojanīyena
sahatthā santappesi sampavāresi. Atha kho suppavāsā koliyadhītā bhagavantaṃ
bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho suppavāsaṃ
koliyadhītaraṃ bhagavā etadavoca:</p>
<p><a class="sc" id="2"></a><a id="p_15A4_418" class="ms"></a>“Bhojanaṃ, suppavāse, dentī ariyasāvikā paṭiggāhakānaṃ cattāri ṭhānāni deti.
Katamāni cattāri? Āyuṃ deti, vaṇṇaṃ deti, sukhaṃ deti, balaṃ deti. Āyuṃ kho
pana datvā āyussa bhāginī hoti dibbassa vā mānusassa vā. Vaṇṇaṃ datvā vaṇṇassa
bhāginī hoti dibbassa vā mānusassa vā. Sukhaṃ datvā sukhassa bhāginī hoti
dibbassa vā mānusassa vā. Balaṃ datvā balassa bhāginī hoti dibbassa vā
mānusassa vā. Bhojanaṃ, suppavāse, dentī ariyasāvikā paṭiggāhakānaṃ imāni
cattāri ṭhānāni detīti.</p>
<blockquote class="gatha">
<p><a class="sc" id="3"></a><a id="p_15A4_419" class="ms"></a><span class="var" title="saṅkhataṃ (s1-3)" id="note184">Susaṅkhataṃ</span> bhojanaṃ yā <span class="var" title="yāva deti (s1-3)" id="note185">dadāti</span>,<br>
Suciṃ <span class="var" title="supaṇītaṃ (mr)" id="note186">paṇītaṃ</span> rasasā upetaṃ;<br>
Sā dakkhiṇā ujjugatesu dinnā,<br>
Caraṇūpa­pan­nesu mahaggatesu;<br>
Puññena puññaṃ saṃsandamānā,<br>
Mahapphalā lokavidūna vaṇṇitā.
</p>
<p><a class="sc" id="4"></a><a id="p_15A4_420" class="ms"></a>Etādisaṃ yañ­ña­manus­sa­rantā,<br>
Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">­Puññā­bhi­sanda­vagga</span>
<span class="hidden">Paṭha­ma­puññā­bhi­sanda­sutta</span>
</aside>
</section>
<a class="previous" href="/pi/an4.56">◀ Aṅguttara Nikāya  4.56</a><a class="top" href="#"> ▲ TOP </a><a class="next" href="/pi/an4.58">Aṅguttara Nikāya  4.58 ▶</a></div>
</body>
</html>