<!DOCTYPE html>
<html data-prev="an10.83" data-next="an10.85">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.84">
<article>
<div class="hgroup">
<p class="division">Aṅguttara Nikāya 10</p>
<p>9. Theravagga</p>
<h1>84. Byākaraṇasutta</h1>
</div>
<p><a class="sc" id="1"></a><a id="p_17A10_642" class="ms"></a><a class="msdiv" id="msdiv_84"></a>Tatra kho āyasmā mahāmoggallāno bhikkhū āmantesi: “āvuso bhikkhave”ti.
“Āvuso”ti kho te bhikkhū āyasmato ­mahā­mog­gallā­nassa paccassosuṃ. Āyasmā
mahāmoggallāno etadavoca: </p>
<p><a class="sc" id="2"></a><a class="pts1" id="pts5.156"></a><a id="p_17A10_643" class="ms"></a>“Idhāvuso, bhikkhu aññaṃ byākaroti: ‘khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyāti pajānāmī’ti. Tamenaṃ tathāgato vā
tathā­gata­sāvako vā jhāyī samā­patti­kusalo para­citta­kusalo para­citta­pariyā­ya­kusalo samanuyuñjati samanuggāhati samanubhāsati. So tathāgatena vā tathā­gata­sā­vakena vā jhāyinā samā­patti­kusa­lena para­citta­kusa­lena para­citta­pariyā­ya­kusa­lena sama­nu­yuñji­yamāno sama­nug­gāhiya­māno sama­nubhā­si­yamāno irīṇaṃ āpajjati <span class="var" title="vipinaṃ (bj) | vijinaṃ (pts1)" id="note150">vicinaṃ</span> āpajjati anayaṃ āpajjati byasanaṃ āpajjati anayabyasanaṃ āpajjati.</p>
<p><a class="sc" id="3"></a><a id="p_17A10_644" class="ms"></a>Tamenaṃ tathāgato vā tathā­gata­sāvako vā jhāyī samā­patti­kusalo para­citta­kusalo
para­citta­pariyā­ya­kusalo evaṃ cetasā ceto paricca manasi karoti: ‘kiṃ nu kho
ayamāyasmā aññaṃ byākaroti—khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyāti pajānāmī’ti?</p>
<p><a class="sc" id="4"></a><a id="p_17A10_645" class="ms"></a>Tamenaṃ tathāgato vā tathā­gata­sāvako vā jhāyī samā­patti­kusalo para­citta­kusalo
para­citta­pariyā­ya­kusalo evaṃ cetasā ceto paricca pajānāti: </p>
<p><a class="sc" id="5"></a><a id="p_17A10_646" class="ms"></a>‘Kodhano kho ayamāyasmā; kodha­pari­yuṭ­ṭhi­tena cetasā bahulaṃ viharati.
Kodha­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(1)</span></p>
<p><a class="sc" id="6"></a><a id="p_17A10_647" class="ms"></a>Upanāhī kho pana ayamāyasmā; upanā­ha­pari­yuṭ­ṭhi­tena cetasā bahulaṃ viharati.
Upanā­ha­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(2)</span></p>
<p><a class="sc" id="7"></a><a id="p_17A10_648" class="ms"></a>Makkhī kho pana ayamāyasmā; mak­kha­pari­yuṭ­ṭhi­tena cetasā bahulaṃ viharati.
Mak­kha­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(3)</span></p>
<p><a class="sc" id="8"></a><a id="p_17A10_649" class="ms"></a>Paḷāsī kho pana ayamāyasmā; paḷāsa­pari­yuṭ­ṭhi­tena cetasā bahulaṃ viharati.
Paḷāsa­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(4)</span></p>
<p><a class="sc" id="9"></a><a id="p_17A10_650" class="ms"></a>Issukī kho pana ayamāyasmā; issā­pari­yuṭ­ṭhi­tena cetasā bahulaṃ viharati.
Issā­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(5)</span></p>
<p><a class="sc" id="10"></a><a class="pts1" id="pts5.157"></a><a id="p_17A10_651" class="ms"></a>Maccharī kho pana ayamāyasmā; mac­chera­pari­yuṭ­ṭhi­tena cetasā bahulaṃ viharati.
Mac­chera­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(6)</span></p>
<p><a class="sc" id="11"></a><a id="p_17A10_652" class="ms"></a>Saṭho kho pana ayamāyasmā; sāṭhey­ya­pari­yuṭ­ṭhi­tena cetasā bahulaṃ viharati.
Sāṭhey­ya­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(7)</span></p>
<p><a class="sc" id="12"></a><a id="p_17A10_653" class="ms"></a>Māyāvī kho pana ayamāyasmā; māyā­pari­yuṭ­ṭhi­tena cetasā bahulaṃ viharati.
Māyā­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(8)</span></p>
<p><a class="sc" id="13"></a><a id="p_17A10_654" class="ms"></a>Pāpiccho kho pana ayamāyasmā; icchāpa­riyuṭ­ṭhi­tena cetasā bahulaṃ viharati.
Icchā­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(9)</span></p>
<p><a class="sc" id="14"></a><a id="p_17A10_655" class="ms"></a><span class="var" title="muṭṭhassati (bj, s1-3, pts1)" id="note151">Sati</span> kho pana ayamāyasmā uttari karaṇīye oramattakena visesā­dhi­gamena antarā
vosānaṃ āpanno. Antarā vosānagamanaṃ kho pana tathā­gatap­pa­vedite dhammavinaye
parihānametaṃ’. <span class="brnum">(10)</span></p>
<p><a class="sc" id="15"></a><a id="p_17A10_656" class="ms"></a>So vatāvuso, bhikkhu ‘ime dasa dhamme appahāya imasmiṃ dhammavinaye vuddhiṃ
virūḷhiṃ vepullaṃ āpajjissatī’ti netaṃ ṭhānaṃ vijjati. So vatāvuso, bhikkhu
‘ime dasa dhamme pahāya imasmiṃ dhammavinaye vuddhiṃ virūḷhiṃ vepullaṃ
āpajjissatī’ti ṭhānametaṃ vijjatī”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Theravagga</span>
<span class="hidden">Vāhanasutta</span>
</aside>
</section>
</div>
</body>
</html>