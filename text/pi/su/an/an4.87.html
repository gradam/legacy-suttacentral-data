<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.87">
<article>
<div id="an4.87" class="hgroup">
<p class="division">Aṅguttara Nikāya 4</p>
<p>9. Macalavagga</p>
<h1><span class="var" id="note262" title="samaṇamacala-puttasuttaṃ (bj)">87. Puttasutta</span></h1>
</div>
<p><a class="sc" id="1"></a>
<a id="p_15A4_589" class="ms"></a>
<a class="msdiv" id="msdiv_87"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro?
Samaṇamacalo, samaṇa­puṇ­ḍarīko, samaṇapadumo, samaṇesu samaṇa­su­khumālo.</p>
<p><a class="sc" id="2"></a>
<a class="pts1" id="pts2.87"></a>
<a id="p_15A4_590" class="ms"></a>
Kathañca, bhikkhave, puggalo samaṇamacalo hoti? Idha, bhikkhave, bhikkhu sekho
hoti <span class="var" title="paṭipado (bj, s1-3, km, pts1)" id="note263">pāṭipado</span>; anuttaraṃ yogakkhemaṃ patthayamāno viharati. Seyyathāpi,
bhikkhave, rañño khattiyassa muddhā­vasit­tassa jeṭṭho putto ābhiseko anabhisitto
macalappatto; evamevaṃ kho, bhikkhave, bhikkhu sekho hoti pāṭipado, anuttaraṃ
yogakkhemaṃ patthayamāno viharati. Evaṃ kho, bhikkhave, puggalo samaṇamacalo
hoti.</p>
<p><a class="sc" id="3"></a>
<a id="p_15A4_591" class="ms"></a>
Kathañca, bhikkhave, puggalo samaṇa­puṇ­ḍarīko hoti? Idha, bhikkhave, bhikkhu
āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharati, no ca kho aṭṭha vimokkhe kāyena
<span class="var" title="phassitvā (bj, pts1)" id="note264">phusitvā</span> viharati. Evaṃ kho, bhikkhave, puggalo samaṇa­puṇ­ḍarīko hoti.</p>
<p><a class="sc" id="4"></a>
<a id="p_15A4_592" class="ms"></a>
Kathañca, bhikkhave, puggalo samaṇapadumo hoti? Idha, bhikkhave, bhikkhu
āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharati, aṭṭha ca vimokkhe kāyena phusitvā
viharati. Evaṃ kho, bhikkhave, puggalo samaṇapadumo hoti.</p>
<p><span class="cross" title="^an5.104#1 [104. Samaṇa­su­khumā­la­sutta]" id="note265">^</span>
<a class="sc" id="5"></a>
<a class="pts1" id="pts2.88"></a>
<a id="p_15A4_593" class="ms"></a>
Kathañca, bhikkhave, puggalo samaṇesu samaṇa­su­khumālo hoti? Idha, bhikkhave,
bhikkhu yācitova bahulaṃ cīvaraṃ paribhuñjati, appaṃ ayācito; yācitova bahulaṃ
piṇḍapātaṃ paribhuñjati, appaṃ ayācito; yācitova bahulaṃ senāsanaṃ
paribhuñjati, appaṃ ayācito; yācitova bahulaṃ gilā­nappac­caya­bhesaj­ja­parik­khā­raṃ paribhuñjati, appaṃ ayācito. Yehi kho pana sabrahmacārīhi saddhiṃ viharati, <span class="var" title="tyāssa (bj, pts1)" id="note266">tyassa</span> manāpeneva bahulaṃ kāyakammena samudācaranti, appaṃ amanāpena; manāpeneva bahulaṃ vacīkammena samudācaranti, appaṃ amanāpena; manāpeneva bahulaṃ manokammena samudācaranti, appaṃ amanāpena; manāpaṃyeva bahulaṃ upahāraṃ upaharanti, appaṃ amanāpaṃ. Yāni kho pana tāni vedayitāni pitta­sa­muṭṭhā­nāni vā semha­sa­muṭṭhā­nāni vā vāta­sa­muṭṭhā­nāni vā sannipātikāni vā utu­pari­ṇāma­jāni vā visama­pari­hāra­jāni vā opakkamikāni vā kamma­vipāka­jāni vā, tāni panassa na bahudeva uppajjanti. Appābādho hoti. Catunnaṃ jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, puggalo samaṇesu samaṇa­su­khumālo hoti.</p>
<p><a class="sc" id="6"></a>
<a id="p_15A4_594" class="ms"></a>
Yañhi taṃ, bhikkhave, sammā vadamāno vadeyya samaṇesu samaṇa­su­khumā­loti, mameva
taṃ, bhikkhave, sammā vadamāno vadeyya samaṇesu samaṇa­su­khumā­loti. Ahañhi,
bhikkhave, yācitova bahulaṃ cīvaraṃ paribhuñjāmi, appaṃ ayācito; yācitova
bahulaṃ piṇḍapātaṃ paribhuñjāmi, appaṃ ayācito; yācitova bahulaṃ senāsanaṃ
paribhuñjāmi, appaṃ ayācito; yācitova bahulaṃ gilā­nappac­caya­bhesaj­ja­parik­khā­raṃ paribhuñjāmi, appaṃ ayācito. Yehi kho pana bhikkhūhi saddhiṃ viharāmi te me manāpeneva bahulaṃ kāyakammena samudācaranti, appaṃ amanāpena; manāpeneva bahulaṃ vacīkammena samudācaranti, appaṃ amanāpena; manāpeneva bahulaṃ manokammena samudācaranti, appaṃ amanāpena; manāpaṃyeva bahulaṃ upahāraṃ upaharanti, appaṃ amanāpaṃ. Yāni kho pana tāni vedayitāni pitta­sa­muṭṭhā­nāni vā semha­sa­muṭṭhā­nāni vā vāta­sa­muṭṭhā­nāni vā sannipātikāni vā utu­pari­ṇāma­jāni vā visama­pari­hāra­jāni vā opakkamikāni vā kamma­vipāka­jāni vā, tāni me na bahudeva uppajjanti. Appā­bādho­hamasmi. Catunnaṃ kho panasmi jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī akicchalābhī akasiralābhī, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharāmi.</p>
<p><a class="sc" id="7"></a>
<a id="p_15A4_595" class="ms"></a>
Yañhi taṃ, bhikkhave, sammā vadamāno vadeyya samaṇesu samaṇa­su­khumā­loti, mameva
taṃ, bhikkhave, sammā vadamāno vadeyya samaṇesu samaṇa­su­khumā­loti. Ime kho,
bhikkhave, cattāro puggalā santo saṃvijjamānā lokasmin”ti.</p>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Macalavagga</span>
<span class="hidden">Pāṇāti­pāta­sutta</span>
</div>
</section>
<a class="previous" href="/pi/an4.86">◀ Aṅguttara Nikāya  4.86</a><a class="top" href="#"> ▲ TOP </a><a class="next" href="/pi/an4.88">Aṅguttara Nikāya  4.88 ▶</a>
</div>
</body>
</html>