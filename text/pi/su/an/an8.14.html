<!DOCTYPE html>
<html data-prev="an8.13" data-next="an8.15">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.14">
<article>
<div class="hgroup">
<p class="division">Aṅguttara Nikāya 8</p>
<p>2. Mahāvagga</p>
<h1><span class="var" id="note56" title="khaluṅkasuttaṃ (bj)">14. Assa­kha­ḷuṅ­ka­sutta</span></h1>
</div>
<p><a class="sc" id="1"></a>
<a id="p_17A8_150" class="ms"></a>
<a class="msdiv" id="msdiv_14"></a>
“<span class="var" title="aṭṭha (s1-3)" id="note57">Aṭṭha ca</span>, bhikkhave, <span class="var" title="assakhaluṅke (bj)" id="note58">assakhaḷuṅke</span> desessāmi aṭṭha ca assadose, aṭṭha ca
purisakhaḷuṅke aṭṭha ca purisadose. Taṃ suṇātha, sādhukaṃ manasi karotha,
bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā
etadavoca:</p>
<p><a class="sc" id="2"></a>
<a class="pts1" id="pts4.191"></a>
<a id="p_17A8_151" class="ms"></a>
“Katame ca, bhikkhave, aṭṭha assakhaḷuṅkā aṭṭha ca assadosā? Idha, bhikkhave,
ekacco assakhaḷuṅko ‘pehī’ti vutto, viddho samāno codito sārathinā pacchato
paṭikkamati, piṭṭhito rathaṃ pavatteti. Evarūpopi, bhikkhave, idhekacco
assakhaḷuṅko hoti. Ayaṃ, bhikkhave, paṭhamo assadoso.</p>
<p><a class="sc" id="3"></a>
<a id="p_17A8_152" class="ms"></a>
Puna caparaṃ, bhikkhave, idhekacco assakhaḷuṅko ‘pehī’ti vutto, viddho samāno
codito sārathinā pacchā laṅghati, kubbaraṃ hanati, tidaṇḍaṃ bhañjati.
Evarūpopi, bhikkhave, idhekacco assakhaḷuṅko hoti. Ayaṃ, bhikkhave, dutiyo
assadoso.</p>
<p><a class="sc" id="4"></a>
<a id="p_17A8_153" class="ms"></a>
Puna caparaṃ, bhikkhave, idhekacco assakhaḷuṅko ‘pehī’ti vutto, viddho samāno
codito sārathinā rathīsāya satthiṃ ussajjitvā rathīsaṃyeva ajjhomaddati.
Evarūpopi, bhikkhave, idhekacco assakhaḷuṅko hoti. Ayaṃ, bhikkhave, tatiyo
assadoso.</p>
<p><a class="sc" id="5"></a>
<a id="p_17A8_154" class="ms"></a>
Puna caparaṃ, bhikkhave, idhekacco assakhaḷuṅko ‘pehī’ti vutto, viddho samāno
codito sārathinā ummaggaṃ gaṇhati, ubbaṭumaṃ rathaṃ karoti. Evarūpopi,
bhikkhave, idhekacco assakhaḷuṅko hoti. Ayaṃ, bhikkhave, catuttho assadoso.</p>
<p><a class="sc" id="6"></a>
<a id="p_17A8_155" class="ms"></a>
Puna caparaṃ, bhikkhave, idhekacco assakhaḷuṅko ‘pehī’ti vutto, viddho samāno
codito sārathinā laṅghati purimakāyaṃ paggaṇhati purime pāde. Evarūpopi,
bhikkhave, idhekacco assakhaḷuṅko hoti. Ayaṃ, bhikkhave, pañcamo assadoso.</p>
<p><a class="sc" id="7"></a>
<a class="pts1" id="pts4.192"></a>
<a id="p_17A8_156" class="ms"></a>
Puna caparaṃ, bhikkhave, idhekacco assakhaḷuṅko ‘pehī’ti vutto, viddho samāno
codito sārathinā anādiyitvā sārathiṃ anādiyitvā <span class="var" title="patodaṃ (bj, pts1) | paṭodayaṭṭhiṃ (s1-3, km)" id="note59">patodalaṭṭhiṃ</span> dantehi
<span class="var" title="mukhāṭhānaṃ (mr)" id="note60">mukhādhānaṃ</span> vidhaṃsitvā yena kāmaṃ pakkamati. Evarūpopi, bhikkhave, idhekacco
assakhaḷuṅko hoti. Ayaṃ, bhikkhave, chaṭṭho assadoso.</p>
<p><a class="sc" id="8"></a>
<a id="p_17A8_157" class="ms"></a>
Puna caparaṃ, bhikkhave, idhekacco assakhaḷuṅko ‘pehī’ti vutto, viddho samāno
codito sārathinā neva abhikkamati no paṭikkamati tattheva khīlaṭṭhāyī ṭhito
hoti. Evarūpopi, bhikkhave, idhekacco assakhaḷuṅko hoti. Ayaṃ, bhikkhave,
sattamo assadoso.</p>
<p><a class="sc" id="9"></a>
<a id="p_17A8_158" class="ms"></a>
Puna caparaṃ, bhikkhave, idhekacco assakhaḷuṅko ‘pehī’ti vutto, viddho samāno
codito sārathinā purime ca pāde saṃharitvā pacchime ca pāde <span class="var" title="saṅkharitvā (mr)" id="note61">saṃharitvā</span> tattheva
cattāro pāde abhinisīdati. Evarūpopi, bhikkhave, idhekacco assakhaḷuṅko hoti.
Ayaṃ, bhikkhave, aṭṭhamo assadoso. Ime kho, bhikkhave, aṭṭha assakhaḷuṅkā aṭṭha
ca assadosā.</p>
<p><span class="cross" title="^vb17#297 [Mātikā/ Aṭṭhakaniddesa]" id="note62">^</span>
<a class="sc" id="10"></a>
<a id="p_17A8_159" class="ms"></a>
Katame ca, bhikkhave, aṭṭha purisakhaḷuṅkā aṭṭha ca purisadosā? Idha,
bhikkhave, bhikkhū bhikkhuṃ āpattiyā codenti. So bhikkhu bhikkhūhi āpattiyā
codiyamāno ‘na sarāmī’ti asatiyā nibbeṭheti. Seyyathāpi so, bhikkhave,
assakhaḷuṅko ‘pehī’ti vutto, viddho samāno codito sārathinā pacchato
paṭikkamati, piṭṭhito rathaṃ vatteti; tathūpamāhaṃ, bhikkhave, imaṃ puggalaṃ
vadāmi. Evarūpopi, bhikkhave, idhekacco purisakhaḷuṅko hoti. Ayaṃ, bhikkhave,
paṭhamo purisadoso.</p>
<p><a class="sc" id="11"></a>
<a class="pts1" id="pts4.193"></a>
<a id="p_17A8_160" class="ms"></a>
Puna caparaṃ, bhikkhave, bhikkhū bhikkhuṃ āpattiyā codenti. So bhikkhu
bhikkhūhi āpattiyā codiyamāno codakaṃyeva paṭippharati: ‘kiṃ nu kho tuyhaṃ
bālassa abyattassa bhaṇitena. Tvampi nāma bhaṇitabbaṃ maññasī’ti. Seyyathāpi
so, bhikkhave, assakhaḷuṅko ‘pehī’ti vutto, viddho samāno codito sārathinā
pacchā laṅghati, kubbaraṃ hanati, tidaṇḍaṃ bhañjati; tathūpamāhaṃ, bhikkhave,
imaṃ puggalaṃ vadāmi. Evarūpopi, bhikkhave, idhekacco purisakhaḷuṅko hoti.
Ayaṃ, bhikkhave, dutiyo purisadoso.</p>
<p><a class="sc" id="12"></a>
<a id="p_17A8_161" class="ms"></a>
Puna caparaṃ, bhikkhave, bhikkhū bhikkhuṃ āpattiyā codenti. So bhikkhu
bhikkhūhi āpattiyā codiyamāno codakasseva paccāropeti: ‘tvaṃ khosi itthannāmaṃ
āpattiṃ āpanno, tvaṃ tāva paṭhamaṃ paṭikarohī’ti. Seyyathāpi so, bhikkhave,
assakhaḷuṅko ‘pehī’ti vutto, viddho samāno codito sārathinā rathīsāya satthiṃ
ussajjitvā rathīsaṃyeva ajjhomaddati; tathūpamāhaṃ, bhikkhave, imaṃ puggalaṃ
vadāmi. Evarūpopi, bhikkhave, idhekacco purisakhaḷuṅko hoti. Ayaṃ, bhikkhave,
tatiyo purisadoso.</p>
<p><a class="sc" id="13"></a>
<a id="p_17A8_162" class="ms"></a>
Puna caparaṃ, bhikkhave, bhikkhū bhikkhuṃ āpattiyā codenti. So bhikkhu
bhikkhūhi āpattiyā codiyamāno aññenāññaṃ paṭicarati, bahiddhā kathaṃ apanāmeti,
kopañca dosañca appaccayañca pātukaroti. Seyyathāpi so, bhikkhave, assakhaḷuṅko
‘pehī’ti vutto, viddho samāno codito sārathinā ummaggaṃ gaṇhati, ubbaṭumaṃ
rathaṃ karoti; tathūpamāhaṃ, bhikkhave, imaṃ puggalaṃ vadāmi. Evarūpopi,
bhikkhave, idhekacco purisakhaḷuṅko hoti. Ayaṃ, bhikkhave, catuttho
purisadoso.</p>
<p><a class="sc" id="14"></a>
<a class="pts1" id="pts4.194"></a>
<a id="p_17A8_163" class="ms"></a>
Puna caparaṃ, bhikkhave, bhikkhū bhikkhuṃ āpattiyā codenti. So bhikkhu
bhikkhūhi āpattiyā codiyamāno saṅghamajjhe bāhuvikkhepaṃ karoti. Seyyathāpi so,
bhikkhave, assakhaḷuṅko ‘pehī’ti vutto, viddho samāno codito sārathinā
laṅghati, purimakāyaṃ paggaṇhati purime pāde; tathūpamāhaṃ, bhikkhave, imaṃ
puggalaṃ vadāmi. Evarūpopi, bhikkhave, idhekacco purisakhaḷuṅko hoti. Ayaṃ,
bhikkhave, pañcamo purisadoso.</p>
<p><a class="sc" id="15"></a>
<a id="p_17A8_164" class="ms"></a>
Puna caparaṃ, bhikkhave, bhikkhū bhikkhuṃ āpattiyā codenti. So bhikkhu
bhikkhūhi āpattiyā codiyamāno anādiyitvā saṅghaṃ anādiyitvā codakaṃ sāpattikova
yena kāmaṃ pakkamati. Seyyathāpi so, bhikkhave, assakhaḷuṅko ‘pehī’ti vutto,
viddho samāno codito sārathinā anādiyitvā sārathiṃ anādiyitvā patodalaṭṭhiṃ
dantehi mukhādhānaṃ vidhaṃsitvā yena kāmaṃ pakkamati; tathūpamāhaṃ, bhikkhave,
imaṃ puggalaṃ vadāmi. Evarūpopi, bhikkhave, idhekacco purisakhaḷuṅko hoti.
Ayaṃ, bhikkhave, chaṭṭho purisadoso.</p>
<p><a class="sc" id="16"></a>
<a id="p_17A8_165" class="ms"></a>
Puna caparaṃ, bhikkhave, bhikkhū bhikkhuṃ āpattiyā codenti. So bhikkhu
bhikkhūhi āpattiyā codiyamāno ‘nevāhaṃ āpannomhi, na panāhaṃ āpannomhī’ti so
tuṇhībhāvena saṃghaṃ <span class="var" title="viheseti (pts1, mr)" id="note63">viheṭheti</span>. Seyyathāpi so, bhikkhave, assakhaḷuṅko ‘pehī’ti
vutto, viddho samāno codito sārathinā neva abhikkamati no paṭikkamati tattheva
khīlaṭṭhāyī ṭhito hoti; tathūpamāhaṃ, bhikkhave, imaṃ puggalaṃ vadāmi.
Evarūpopi, bhikkhave, idhekacco purisakhaḷuṅko hoti. Ayaṃ, bhikkhave, sattamo
purisadoso.</p>
<p><a class="sc" id="17"></a>
<a class="pts1" id="pts4.195"></a>
<a id="p_17A8_166" class="ms"></a>
Puna caparaṃ, bhikkhave, bhikkhū bhikkhuṃ āpattiyā codenti. So bhikkhu
bhikkhūhi āpattiyā codiyamāno evamāha: ‘kiṃ nu kho tumhe āyasmanto atibāḷhaṃ
mayi byāvaṭā <span class="var" title="idaṃ padaṃ bj potthake" id="note64">yāva</span> idānāhaṃ sikkhaṃ paccakkhāya hīnā­yāvattis­sāmī’ti. So sikkhaṃ
paccakkhāya hīnāyāvattitvā evamāha: ‘idāni kho tumhe āyasmanto attamanā
hothā’ti? Seyyathāpi so, bhikkhave, assakhaḷuṅko ‘pehī’ti vutto, viddho samāno
codito sārathinā purime ca pāde saṃharitvā pacchime ca pāde saṃharitvā tattheva
cattāro pāde abhinisīdati; tathūpamāhaṃ, bhikkhave, imaṃ puggalaṃ vadāmi.
Evarūpopi, bhikkhave, idhekacco purisakhaḷuṅko hoti. Ayaṃ, bhikkhave, aṭṭhamo
purisadoso. Ime kho, bhikkhave, aṭṭha purisakhaḷuṅkā aṭṭha ca purisadosā”ti.</p>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Mahāvagga</span>
<span class="hidden">Verañjasutta</span>
</div>
</section>
<a class="previous" href="/pi/an8.13">◀ Aṅguttara Nikāya  8.13</a><a class="top" href="#"> ▲ TOP </a><a class="next" href="/pi/an8.15">Aṅguttara Nikāya  8.15 ▶</a>
</div>
</body>
</html>