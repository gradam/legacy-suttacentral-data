<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.50">
<article>
<div id="an5.50" class="hgroup">
<p class="division">Aṅguttara Nikāya 5</p>
<p>5. Muṇḍarājavagga</p>
<h1>50. Nāradasutta</h1>
</div>
<p>
<a class="sc" id="1"></a>
<a class="pts" id="pts3.58"></a>
<a id="p_16A5_297" class="ms"></a>
<a class="msdiv" id="msdiv_50"></a>


Ekaṃ samayaṃ āyasmā nārado pāṭaliputte viharati kukkuṭārāme. Tena kho pana
samayena muṇḍassa rañño bhaddā devī kālaṅkatā hoti piyā manāpā. So bhaddāya
deviyā kālaṅkatāya piyāya manāpāya neva nhāyati➦ na vilimpati na bhattaṃ
bhuñjati na kammantaṃ payojeti–  rattindivaṃ➧ bhaddāya deviyā sarīre
ajjhomucchito. Atha kho muṇḍo rājā piyakaṃ <span class="var" title='[{"eds":["s1","s2","s3"],"var":"sokārakkhaṃ "}]'>kosārakkhaṃ</span> āmantesi: “tena hi,
samma piyaka, bhaddāya deviyā sarīraṃ āyasāya teladoṇiyā pakkhipitvā aññissā
āyasāya doṇiyā paṭikujjatha, yathā mayaṃ bhaddāya deviyā sarīraṃ cirataraṃ
passeyyāmā”ti. “Evaṃ, devā”ti kho piyako kosārakkho muṇḍassa rañño paṭissutvā
bhaddāya deviyā sarīraṃ āyasāya teladoṇiyā pakkhipitvā aññissā āyasāya doṇiyā
paṭikujji.</p>
<p>
<a class="sc" id="2"></a>
<a id="p_16A5_298" class="ms"></a>
Atha kho piyakassa kosārakkhassa etadahosi: “imassa kho muṇḍassa rañño bhaddā
devī kālaṅkatā piyā manāpā. So bhaddāya deviyā kālaṅkatāya piyāya manāpāya neva
nhāyati na vilimpati na bhattaṃ bhuñjati na kammantaṃ payojeti–  rattindivaṃ
bhaddāya deviyā sarīre ajjhomucchito. <span class="var" title='[{"eds":["pts1"],"var":"kinnu "},{"eds":["mr"],"var":"kiṃ nu "}]'>Kaṃ nu</span> kho muṇḍo rājā samaṇaṃ vā
brāhmaṇaṃ vā payirupāseyya, yassa dhammaṃ sutvā sokasallaṃ pajaheyyā”ti.</p>
<p>
<a class="sc" id="3"></a>
<a id="p_16A5_299" class="ms"></a>
Atha kho piyakassa kosārakkhassa etadahosi: “ayaṃ kho āyasmā nārado pāṭaliputte
viharati kukkuṭārāme. Taṃ kho panāyasmantaṃ nāradaṃ evaṃ kalyāṇo kittisaddo
abbhuggato: ‘paṇḍito <span class="var" title='[{"eds":["bj","pts1"],"var":"vyatto "},{"note":"syā1-3, kaṃ 7D:1091","var":"byatto "}]'>viyatto</span> medhāvī bahussuto cittakathī kalyāṇapaṭibhāno
<span class="var" title='[{"eds":["s1","s2","s3"],"var":"vuḍḍho ceva "},{"eds":["mr"],"var":"buddho ceva "}]'>vuddho ceva</span> <span class="var" title='[{"note":"?","var":"arahā cā\' ti>arahā ca</span>’. Yannūna muṇḍo rājā āyasmantaṃ nāradaṃ payirupāseyya,
appeva nāma muṇḍo rājā āyasmato nāradassa dhammaṃ sutvā sokasallaṃ
pajaheyyā”ti.</p>
<p>
<a class="sc" id="4"></a>
<a class="pts" id="pts3.59"></a>
<a id="p_16A5_300" class="ms"></a>
Atha kho piyako kosārakkho yena muṇḍo rājā tenupasaṅkami; upasaṅkamitvā muṇḍaṃ
rājānaṃ etadavoca: “ayaṃ kho, deva, āyasmā nārado pāṭaliputte viharati
kukkuṭārāme. Taṃ kho panāyasmantaṃ nāradaṃ evaṃ kalyāṇo kittisaddo abbhuggato:
‘paṇḍito viyatto medhāvī bahussuto cittakathī kalyāṇapaṭibhāno vuddho ceva
<span class="var" title='[{"note":"?","var":"arahā cā\' ti>arahā ca</span>’. Yadi pana devo āyasmantaṃ nāradaṃ payirupāseyya, appeva nāma devo
āyasmato nāradassa dhammaṃ sutvā sokasallaṃ pajaheyyā”ti. “Tena hi, samma
piyaka, āyasmantaṃ nāradaṃ paṭivedehi. Kathañhi nāma mādiso samaṇaṃ vā
brāhmaṇaṃ vā vijite vasantaṃ pubbe appaṭisaṃvidito upasaṅkamitabbaṃ
maññeyyā”ti. “Evaṃ, devā”ti kho piyako kosārakkho muṇḍassa rañño paṭissutvā
yenāyasmā nārado tenupasaṅkami; upasaṅkamitvā āyasmantaṃ nāradaṃ abhivādetvā
ekamantaṃ nisīdi. Ekamantaṃ nisinno kho piyako kosārakkho āyasmantaṃ nāradaṃ
etadavoca:</p>
<p>
<a class="sc" id="5"></a>
<a id="p_16A5_301" class="ms"></a>
“Imassa, bhante, muṇḍassa rañño bhaddā devī kālaṅkatā piyā manāpā. So bhaddāya
deviyā kālaṅkatāya piyāya manāpāya neva nhāyati na vilimpati na bhattaṃ
bhuñjati na kammantaṃ payojeti–  rattindivaṃ bhaddāya deviyā sarīre
ajjhomucchito. Sādhu, bhante, āyasmā nārado muṇḍassa rañño tathā dhammaṃ desetu
yathā muṇḍo rājā āyasmato nāradassa dhammaṃ sutvā sokasallaṃ pajaheyyā”ti.
“Yassadāni, piyaka, muṇḍo rājā kālaṃ maññatī”ti.</p>
<p>
<a class="sc" id="6"></a>
<a id="p_16A5_302" class="ms"></a>
Atha kho piyako kosārakkho uṭṭhāyāsanā āyasmantaṃ nāradaṃ abhivādetvā
padakkhiṇaṃ katvā yena muṇḍo rājā tenupasaṅkami; upasaṅkamitvā muṇḍaṃ rājānaṃ
etadavoca: “katāvakāso kho, deva, āyasmatā nāradena. Yassadāni devo kālaṃ
maññatī”ti. “Tena hi, samma piyaka, bhadrāni bhadrāni yānāni yojāpehī”ti.
“Evaṃ, devā”ti kho piyako kosārakkho muṇḍassa rañño paṭissutvā bhadrāni
bhadrāni yānāni yojāpetvā muṇḍaṃ rājānaṃ etadavoca: “yuttāni kho te, deva,
bhadrāni bhadrāni yānāni. Yassadāni devo kālaṃ maññatī”ti.</p>
<p>
<a class="sc" id="7"></a>
<a class="pts" id="pts3.60"></a>
<a id="p_16A5_303" class="ms"></a>
Atha kho muṇḍo rājā <span class="var" title='[{"eds":["s1","s2","s3","km"],"var":"bhadrāni bhadrāni yānāni "},{"eds":["pts1"],"var":"bhaddaṃ yānaṃ "},{"eds":["mr"],"var":"bhadraṃ bhadraṃ yānaṃ "}]'>bhadraṃ yānaṃ</span> abhiruhitvā bhadrehi bhadrehi yānehi yena
kukkuṭārāmo tena pāyāsi <span class="var" title='[{"note":"bahūsu","var":"mahacca "}]'>mahaccā</span> rājānubhāvena āyasmantaṃ nāradaṃ dassanāya.
Yāvatikā yānassa bhūmi yānena gantvā, yānā paccorohitvā pattikova ārāmaṃ
pāvisi. Atha kho muṇḍo rājā yena āyasmā nārado tenupasaṅkami; upasaṅkamitvā
āyasmantaṃ nāradaṃ abhivādetvā ekamantaṃ nisīdi. Ekamantaṃ nisinnaṃ kho muṇḍaṃ
rājānaṃ āyasmā nārado etadavoca:</p>
<p>
<a class="sc" id="8"></a>
<a id="p_16A5_304" class="ms"></a>
“Pañcimāni, mahārāja, alabbhanīyāni ṭhānāni samaṇena vā brāhmaṇena vā devena vā
mārena vā brahmunā vā kenaci vā lokasmiṃ. Katamāni pañca? ‘Jarādhammaṃ mā
jīrī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā
brahmunā vā kenaci vā lokasmiṃ. ‘Byādhidhammaṃ mā byādhīyī’ti … pe …
‘maraṇadhammaṃ mā mīyī’ti … ‘khayadhammaṃ mā khīyī’ti … ‘nassanadhammaṃ mā
nassī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā
brahmunā vā kenaci vā lokasmiṃ.</p>
<p>
<a class="sc" id="9"></a>
<a id="p_16A5_305" class="ms"></a>
Assutavato, mahārāja, puthujjanassa jarādhammaṃ jīrati. So jarādhamme jiṇṇe na
iti paṭisañcikkhati: ‘na kho mayhevekassa jarādhammaṃ jīrati, atha kho yāvatā
sattānaṃ āgati gati cuti upapatti sabbesaṃ sattānaṃ jarādhammaṃ jīrati.
Ahañceva kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ
kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ
okkameyya, kammantāpi nappavatteyyuṃ, amittāpi attamanā assu, mittāpi dummanā
assū’ti. So jarādhamme jiṇṇe socati kilamati paridevati, urattāḷiṃ kandati,
sammohaṃ āpajjati. Ayaṃ vuccati, mahārāja: ‘assutavā puthujjano viddho savisena
sokasallena attānaṃyeva paritāpeti’.</p>
<p>
<a class="sc" id="10"></a>
<a class="pts" id="pts3.61"></a>
<a id="p_16A5_306" class="ms"></a>
Puna caparaṃ, mahārāja, assutavato puthujjanassa byādhidhammaṃ byādhīyati … pe
… maraṇadhammaṃ mīyati … khayadhammaṃ khīyati … nassanadhammaṃ nassati. So
nassanadhamme naṭṭhe na iti paṭisañcikkhati: ‘na kho mayhevekassa
nassanadhammaṃ nassati, atha kho yāvatā sattānaṃ āgati gati cuti upapatti
sabbesaṃ sattānaṃ nassanadhammaṃ nassati. Ahañceva kho pana nassanadhamme
naṭṭhe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ
āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi
nappavatteyyuṃ, amittāpi attamanā assu, mittāpi dummanā assū’ti. So
nassanadhamme naṭṭhe socati kilamati paridevati, urattāḷiṃ kandati, sammohaṃ
āpajjati. Ayaṃ vuccati, mahārāja: ‘assutavā puthujjano viddho savisena
sokasallena attānaṃyeva paritāpeti’.</p>
<p>
<a class="sc" id="11"></a>
<a id="p_16A5_307" class="ms"></a>
Sutavato ca kho, mahārāja, ariyasāvakassa jarādhammaṃ jīrati. So jarādhamme
jiṇṇe iti paṭisañcikkhati: ‘na kho mayhevekassa jarādhammaṃ jīrati, atha kho
yāvatā sattānaṃ āgati gati cuti upapatti sabbesaṃ sattānaṃ jarādhammaṃ jīrati.
Ahañceva kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ
kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ
okkameyya, kammantāpi nappavatteyyuṃ, amittāpi attamanā assu, mittāpi dummanā
assū’ti. So jarādhamme jiṇṇe na socati na kilamati na paridevati, na urattāḷiṃ
kandati, na sammohaṃ āpajjati. Ayaṃ vuccati, mahārāja: ‘sutavā ariyasāvako
abbuhi savisaṃ sokasallaṃ, yena viddho assutavā puthujjano attānaṃyeva
paritāpeti. Asoko visallo ariyasāvako attānaṃyeva parinibbāpeti’.</p>
<p>
<a class="sc" id="12"></a>
<a id="p_16A5_308" class="ms"></a>
Puna caparaṃ, mahārāja, sutavato ariyasāvakassa byādhidhammaṃ byādhīyati … pe …
maraṇadhammaṃ mīyati … khayadhammaṃ khīyati … nassanadhammaṃ nassati. So
nassanadhamme naṭṭhe iti paṭisañcikkhati: ‘na kho mayhevekassa nassanadhammaṃ
nassati, atha kho yāvatā sattānaṃ āgati gati cuti upapatti sabbesaṃ sattānaṃ
nassanadhammaṃ nassati. Ahañceva kho pana nassanadhamme naṭṭhe soceyyaṃ
kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me
nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi
attamanā assu, mittāpi dummanā assū’ti. So nassanadhamme naṭṭhe na socati na
kilamati na paridevati, na urattāḷiṃ kandati, na sammohaṃ āpajjati. Ayaṃ
vuccati, mahārāja: ‘sutavā ariyasāvako abbuhi savisaṃ sokasallaṃ, yena viddho
assutavā puthujjano attānaṃyeva paritāpeti. Asoko visallo ariyasāvako
attānaṃyeva parinibbāpeti’.</p>
<p>
<a class="sc" id="13"></a>
<a class="pts" id="pts3.62"></a>
<a id="p_16A5_309" class="ms"></a>
Imāni kho, mahārāja, pañca alabbhanīyāni ṭhānāni samaṇena vā brāhmaṇena vā
devena vā mārena vā brahmunā vā kenaci vā lokasminti.</p>
<blockquote class="gatha">
<p>
<a class="sc" id="14"></a>
<a id="p_16A5_310" class="ms"></a>
Na socanāya paridevanāya,<br>
Atthodha labbhā api appakopi;<br>
Socantamenaṃ dukhitaṃ viditvā,<br>
Paccatthikā attamanā bhavanti.
</p>
<p>
<a class="sc" id="15"></a>
<a id="p_16A5_311" class="ms"></a>
Yato ca kho paṇḍito āpadāsu,<br>
Na vedhatī atthavinicchayaññū;<br>
Paccatthikāssa dukhitā bhavanti,<br>
Disvā mukhaṃ avikāraṃ purāṇaṃ.
</p>
<p>
<a class="sc" id="16"></a>
<a id="p_16A5_312" class="ms"></a>
Jappena mantena subhāsitena,<br>
Anuppadānena paveṇiyā vā;<br>
Yathā yathā yattha labhetha atthaṃ,<br>
Tathā tathā tattha parakkameyya.
</p>
<p>
<a class="sc" id="17"></a>
<a id="p_16A5_313" class="ms"></a>
<span class="cross" title='[{"bm":"5","desc":"8 Tacasārajātaka","lang":"pi","uid":"ja368"}]'>^</span>

Sace pajāneyya alabbhaneyyo,<br>
Mayāva aññena vā esa attho;<br>
Asocamāno adhivāsayeyya,<br>
Kammaṃ daḷhaṃ kinti karomi dānī”ti.
</p>
</blockquote>
<p>
<a class="sc" id="18"></a>
<a id="p_16A5_314" class="ms"></a>
Evaṃ vutte, muṇḍo rājā āyasmantaṃ nāradaṃ etadavoca: “ko <span class="var" title='[{"eds":["si","pts1"],"var":"ko nukho "}]'>nāmo</span> ayaṃ, bhante,
dhammapariyāyo”ti? “Sokasallaharaṇo nāma ayaṃ, mahārāja, dhammapariyāyo”ti.
“<span class="var" title='[{"eds":["bj","s1","s2","s3","km","pts1"],"var":"taggha bhante sokasallaharaṇo, taggha bhante sokasallaharaṇo "}]'>Taggha, bhante, sokasallaharaṇo</span>. Imañhi me, bhante, dhammapariyāyaṃ sutvā
sokasallaṃ pahīnan”ti.</p>
<p>
<a class="sc" id="19"></a>
<a id="p_16A5_315" class="ms"></a>
Atha kho muṇḍo rājā piyakaṃ kosārakkhaṃ āmantesi: “tena hi, samma piyaka,
bhaddāya deviyā sarīraṃ jhāpetha; thūpañcassā karotha. Ajjatagge dāni mayaṃ
nhāyissāma ceva vilimpissāma bhattañca bhuñjissāma kammante ca payojessāmā”ti.</p>
<p class="endsection">Dasamaṃ.</p>
<p class="endsection">Muṇḍarājavaggo pañcamo.</p>
<blockquote class="uddanagatha">
<p>
<a class="sc" id="20"></a>
<a id="p_16A5_319" class="ms"></a>
Ādiyo sappuriso iṭṭhā,<br>
manāpadāyībhisandaṃ;<br>
Sampadā ca dhanaṃ ṭhānaṃ,<br>
kosalo nāradena cāti.
</p>
</blockquote>
<p class="endsutta">Paṭhamo paṇṇāsako samatto.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Muṇḍarājavagga</span>
<span class="hidden">Ādiyasutta</span>
</div>
</section>
<a class="previous" href="/pi/an5.49">◀ Aṅguttara Nikāya  5.49</a><a class="top" href="#"> ▲ TOP </a><a class="next" href="/pi/an5.51">Aṅguttara Nikāya  5.51 ▶</a>
</div>
</body>
</html>