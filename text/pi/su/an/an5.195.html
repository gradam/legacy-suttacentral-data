<!DOCTYPE html>
<html data-prev="an5.194" data-next="an5.196">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.195">
<article>
<div class="hgroup">
<p class="division">Aṅguttara Nikāya 5</p>
<p>20. Brāhmaṇavagga</p>
<h1>195. Piṅgiyānīsutta</h1>
</div>
<p><a class="sc" id="1"></a><a id="p_16A5_1148" class="ms"></a><a class="msdiv" id="msdiv_195"></a>Ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Tena kho pana
samayena pañcamattāni licchavisatāni bhagavantaṃ payirupāsanti. Appekacce
licchavī nīlā honti nīlavaṇṇā nīlavatthā nīlālaṅkārā, appekacce licchavī pītā
honti pītavaṇṇā pītavatthā pītālaṅkārā, appekacce licchavī lohitakā honti
lohitakavaṇṇā lohitakavatthā lohita­kā­laṅkārā, appekacce licchavī odātā honti
odātavaṇṇā odātavatthā odātālaṅkārā. Tyassudaṃ bhagavā atirocati vaṇṇena ceva
yasasā ca.</p>
<p><a class="sc" id="2"></a><a id="p_16A5_1149" class="ms"></a>Atha kho piṅgiyānī brāhmaṇo uṭṭhāyāsanā ekaṃsaṃ uttarāsaṅgaṃ karitvā yena
bhagavā tenañjaliṃ paṇāmetvā bhagavantaṃ etadavoca: “paṭibhāti maṃ, bhagavā,
paṭibhāti maṃ, sugatā”ti. “Paṭibhātu taṃ piṅgiyānī”ti bhagavā avoca. Atha kho
piṅgiyānī brāhmaṇo bhagavato sammukhā sāruppāya gāthāya abhitthavi: </p>
<blockquote class="gatha">
<p><a class="sc" id="3"></a><a id="p_16A5_1150" class="ms"></a>“<span class="var" title="padumaṃ (pts1, mr)" id="note492">Padmaṃ</span> yathā <span class="var" title="kokanudaṃ (s1-3, km)" id="note493">kokanadaṃ</span> sugandhaṃ,<br>
Pāto siyā phulla­mavīta­gandhaṃ;<br>
Aṅgīrasaṃ passa virocamānaṃ,<br>
­Tapan­ta­mādicca­mi­vanta­likkhe”ti.
</p>
</blockquote>
<p><a class="sc" id="4"></a><a class="pts" id="pts3.240"></a><a id="p_16A5_1151" class="ms"></a>Atha kho te licchavī pañcahi uttarā­saṅga­satehi piṅgiyāniṃ brāhmaṇaṃ acchādesuṃ.
Atha kho piṅgiyānī brāhmaṇo tehi pañcahi uttarā­saṅga­satehi bhagavantaṃ
acchādesi.</p>
<p><a class="sc" id="5"></a><a id="p_16A5_1152" class="ms"></a>Atha kho bhagavā te licchavī etadavoca: “<span class="cross" title="^an5.143#1 [143. Sārandadasutta]" id="note494">*</span> pañcannaṃ, licchavī, ratanānaṃ
pātubhāvo dullabho lokasmiṃ. Katamesaṃ pañcannaṃ? Tathāgatassa arahato
sammā­sambud­dhassa pātubhāvo dullabho lokasmiṃ. Tathā­gatap­pa­vedi­tassa
dhamma­vinayassa desetā puggalo dullabho lokasmiṃ. Tathā­gatap­pa­vedi­tassa
dhamma­vinayassa desitassa viññātā puggalo dullabho lokasmiṃ.
Tathā­gatap­pa­vedi­tassa dhamma­vinayassa desitassa viññātā dhammā­nu­dhammap­paṭi­panno puggalo dullabho lokasmiṃ. Kataññū katavedī puggalo dullabho lokasmiṃ. Imesaṃ kho, licchavī, pañcannaṃ ratanānaṃ pātubhāvo dullabho lokasmin”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catut­tha­paṇṇā­saka</span>
<span class="hidden">Brāhmaṇavagga</span>
<span class="hidden">Soṇasutta</span>
</aside>
</section>
<a class="previous" href="/pi/an5.194">◀ Aṅguttara Nikāya  5.194</a><a class="top" href="#"> ▲ TOP </a><a class="next" href="/pi/an5.196">Aṅguttara Nikāya  5.196 ▶</a></div>
</body>
</html>