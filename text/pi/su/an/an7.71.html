<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an7.71">
<article>
<div id="an7.71" class="hgroup">
<p class="division">Aṅguttara Nikāya 7</p>
<p>7. Mahāvagga</p>
<h1>71. Bhāvanāsutta</h1>
</div>
<p>
<a class="sc" id="1"></a>
<a id="p_16A7_562" class="ms"></a>
<a class="msdiv" id="msdiv_71"></a>


“Bhāvanaṃ ananuyuttassa, bhikkhave, bhikkhuno viharato kiñcāpi evaṃ icchā
uppajjeyya: ‘aho vata me anupādāya āsavehi cittaṃ vimucceyyā’ti, atha khvassa
neva anupādāya āsavehi cittaṃ vimuccati. Taṃ kissa hetu? ‘Abhāvitattā’tissa
vacanīyaṃ. Kissa abhāvitattā? Catunnaṃ satipaṭṭhānānaṃ, catunnaṃ
sammappadhānānaṃ, catunnaṃ iddhipādānaṃ, pañcannaṃ indriyānaṃ, pañcannaṃ
balānaṃ, sattannaṃ bojjhaṅgānaṃ, ariyassa aṭṭhaṅgikassa maggassa.</p>
<p>
<a class="sc" id="2"></a>
<a class="pts" id="pts4.126"></a>
<a id="p_16A7_563" class="ms"></a>
Seyyathāpi, bhikkhave, kukkuṭiyā aṇḍāni aṭṭha vā dasa vā dvādasa vā. Tānassu
kukkuṭiyā na sammā adhisayitāni, na sammā pariseditāni, na sammā paribhāvitāni.
Kiñcāpi tassā kukkuṭiyā evaṃ icchā uppajjeyya: ‘aho vata me kukkuṭapotakā
pādanakhasikhāya vā mukhatuṇḍakena vā aṇḍakosaṃ padāletvā sotthinā
abhinibbhijjeyyun’ti, atha kho abhabbāva te kukkuṭapotakā pādanakhasikhāya vā
mukhatuṇḍakena vā aṇḍakosaṃ padāletvā sotthinā abhinibbhijjituṃ. Taṃ kissa
hetu? Tathā hi, bhikkhave, kukkuṭiyā aṇḍāni na sammā adhisayitāni, na sammā
pariseditāni, na sammā paribhāvitāni. Evamevaṃ kho, bhikkhave, bhāvanaṃ
ananuyuttassa bhikkhuno viharato kiñcāpi evaṃ icchā uppajjeyya: ‘aho vata me
anupādāya āsavehi cittaṃ vimucceyyā’ti, atha khvassa neva anupādāya āsavehi
cittaṃ vimuccati. Taṃ kissa hetu? ‘Abhāvitattā’tissa vacanīyaṃ. Kissa
abhāvitattā? Catunnaṃ satipaṭṭhānānaṃ, catunnaṃ sammappadhānānaṃ, catunnaṃ
iddhipādānaṃ, pañcannaṃ indriyānaṃ, pañcannaṃ balānaṃ, sattannaṃ bojjhaṅgānaṃ,
ariyassa aṭṭhaṅgikassa maggassa.</p>
<p>
<a class="sc" id="3"></a>
<a id="p_16A7_564" class="ms"></a>
Bhāvanaṃ anuyuttassa, bhikkhave, bhikkhuno viharato kiñcāpi na evaṃ icchā
uppajjeyya: ‘aho vata me anupādāya āsavehi cittaṃ vimucceyyā’ti, atha khvassa
anupādāya āsavehi cittaṃ vimuccati. Taṃ kissa hetu? ‘Bhāvitattā’tissa
vacanīyaṃ. Kissa bhāvitattā? Catunnaṃ satipaṭṭhānānaṃ, catunnaṃ
sammappadhānānaṃ, catunnaṃ iddhipādānaṃ, pañcannaṃ indriyānaṃ, pañcannaṃ
balānaṃ, sattannaṃ bojjhaṅgānaṃ, ariyassa aṭṭhaṅgikassa maggassa.</p>
<p>
<a class="sc" id="4"></a>
<a class="pts" id="pts4.127"></a>
<a id="p_16A7_565" class="ms"></a>
Seyyathāpi, bhikkhave, kukkuṭiyā aṇḍāni aṭṭha vā dasa vā dvādasa vā. Tānassu
kukkuṭiyā sammā adhisayitāni, sammā pariseditāni, sammā paribhāvitāni. Kiñcāpi
tassā kukkuṭiyā na evaṃ icchā uppajjeyya: ‘aho vata me kukkuṭapotakā
pādanakhasikhāya vā mukhatuṇḍakena vā aṇḍakosaṃ padāletvā sotthinā
abhinibbhijjeyyun’ti, atha kho bhabbāva te kukkuṭapotakā pādanakhasikhāya vā
mukhatuṇḍakena vā aṇḍakosaṃ padāletvā sotthinā abhinibbhijjituṃ. Taṃ kissa
hetu? Tathā hi, bhikkhave, kukkuṭiyā aṇḍāni sammā adhisayitāni, sammā
pariseditāni, sammā paribhāvitāni. Evamevaṃ kho, bhikkhave, bhāvanaṃ
anuyuttassa bhikkhuno viharato kiñcāpi na evaṃ icchā uppajjeyya: ‘aho vata me
anupādāya āsavehi cittaṃ vimucceyyā’ti, atha khvassa anupādāya āsavehi cittaṃ
vimuccati. Taṃ kissa hetu? ‘Bhāvitattā’tissa vacanīyaṃ. Kissa bhāvitattā?
Catunnaṃ satipaṭṭhānānaṃ … pe … ariyassa aṭṭhaṅgikassa maggassa.</p>
<p>
<a class="sc" id="5"></a>
<a id="p_16A7_566" class="ms"></a>
Seyyathāpi, bhikkhave, <span class="var" title='[{"eds":["bj","pts1"],"var":"palagaṇḍassa "},{"eds":["s1","s2","s3"],"var":"phalabhaṇḍhassa "},{"note":"ka-sī, cha1-2"}]'>phalagaṇḍassa</span> vā phalagaṇḍantevāsikassa vā <span class="var" title='[{"eds":["mr"],"var":"khīyante "}]'>dissanteva</span>
vāsijaṭe <q class="open" style="background: yellow" id="214" title=" aṅgulapadāni dissanti aṅgulapadaṃ (ka-ma)">aṅgulipadāni <span class="var" title='[{"eds":["s1","pts1"],"var":"dissanti "}]'>dissati</span> aṅguṭṭhapadaṃ</q>. No ca khvassa evaṃ ñāṇaṃ hoti:
‘ettakaṃ me ajja vāsijaṭassa khīṇaṃ, ettakaṃ hiyyo, ettakaṃ pare’ti, atha
khvassa khīṇe ‘khīṇan’teva ñāṇaṃ hoti. Evamevaṃ kho, bhikkhave, bhāvanaṃ
anuyuttassa bhikkhuno viharato kiñcāpi na evaṃ ñāṇaṃ hoti: ‘ettakaṃ me ajja
āsavānaṃ khīṇaṃ, ettakaṃ hiyyo, ettakaṃ pare’ti, atha khvassa khīṇe
‘khīṇan’teva ñāṇaṃ hoti.</p>
<p>
<a class="sc" id="6"></a>
<a id="p_16A7_567" class="ms"></a>
Seyyathāpi, bhikkhave, sāmuddikāya nāvāya <span class="var" title='[{"eds":["mr"],"var":"vettabandhāya "}]'>vettabandhanabaddhāya</span> cha māsāni
udake pariyādāya hemantikena thale ukkhittāya vātātapaparetāni bandhanāni, tāni
pāvussakena meghena abhippavuṭṭhāni appakasireneva <span class="var" title='[{"eds":["bj","s1","s2","s3","pts1"],"var":"paṭippassambhanti "}]'>parihāyanti</span>, pūtikāni
bhavanti. Evamevaṃ kho, bhikkhave, bhāvanaṃ anuyuttassa bhikkhuno viharato
appakasireneva saṃyojanāni paṭippassambhanti, pūtikāni bhavantī”ti.</p>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Mahāvagga</span>
<span class="hidden">Hirīottappasutta</span>
</div>
</section>
<a class="previous" href="/pi/an7.70">◀ Aṅguttara Nikāya  7.70</a><a class="top" href="#"> ▲ TOP </a><a class="next" href="/pi/an7.72">Aṅguttara Nikāya  7.72 ▶</a>
</div>
</body>
</html>