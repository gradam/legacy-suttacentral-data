<!DOCTYPE html>
<html data-prev="an10.175" data-next="an10.177">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.176">
<article>
<div class="hgroup">
<p class="division">Aṅguttara Nikāya 10</p>
<p>17. Jāṇussoṇivagga</p>
<h1>176. Cundasutta</h1>
</div>
<p><a class="sc" id="1"></a><a class="pts" id="pts5.263"></a><a id="p_17A10_1253" class="ms"></a><a class="msdiv" id="msdiv_176"></a><span class="evam">Evaṃ me sutaṃ—​<span class="cross" title="^dn16#171 [Mahā­pari­nib­bā­na­sutta/23. Kammā­ra­putta­cun­davat­thu] | ^ud8.5#1 [Cundasutta]" id="note254">*</span></span>   ekaṃ samayaṃ bhagavā pāvāyaṃ viharati cundassa kammā­ra­puttassa ambavane.
Atha kho cundo kammāraputto yena bhagavā tenupasaṅkami; upasaṅkamitvā
bhagavantaṃ abhivādetvā ekamantaṃ nisīdi. Ekamantaṃ nisinnaṃ kho cundaṃ
kammāraputtaṃ bhagavā etadavoca: “<span class="var" title="soceyyāni roceyyāsīti (bj)" id="note255">kassa no tvaṃ, cunda, soceyyāni rocesī”ti</span>?
“Brāhmaṇā, bhante, pacchābhūmakā kamaṇḍalukā <span class="var" title="sevālamālakā (s1-3, pts1)" id="note256">sevālamālikā</span> aggiparicārikā
udakorohakā soceyyāni paññapenti; tesāhaṃ soceyyāni rocemī”ti.</p>
<p><a class="sc" id="2"></a><a id="p_17A10_1254" class="ms"></a>“Yathā kathaṃ pana, cunda, brāhmaṇā pacchābhūmakā kamaṇḍalukā sevālamālikā
aggiparicārikā udakorohakā soceyyāni paññapentī”ti? “Idha, bhante, brāhmaṇā
pacchābhūmakā kamaṇḍalukā sevālamālikā aggiparicārikā udakorohakā. Te <span class="var" title="sāvake (bj, s1-3, mr)" id="note257">sāvakaṃ</span>
evaṃ samādapenti: ‘ehi tvaṃ, ambho purisa, <span class="var" title="sakālasseva (s1-3)" id="note258">kālasseva</span> <span class="var" title="uṭṭhahanto (s1-3) | vuṭṭhahantova (pts1, mr)" id="note259">uṭṭhahantova</span> sayanamhā
pathaviṃ āmaseyyāsi; no ce pathaviṃ āmaseyyāsi, allāni gomayāni āmaseyyāsi; no
ce allāni gomayāni āmaseyyāsi, haritāni tiṇāni āmaseyyāsi; no ce haritāni
tiṇāni āmaseyyāsi, aggiṃ paricareyyāsi; no ce aggiṃ paricareyyāsi, pañjaliko
ādiccaṃ namasseyyāsi; no ce pañjaliko ādiccaṃ namasseyyāsi, sāyatatiyakaṃ
udakaṃ oroheyyāsī’ti. Evaṃ kho, bhante, brāhmaṇā pacchābhūmakā kamaṇḍalukā
sevālamālikā aggiparicārikā udakorohakā soceyyāni paññapenti; tesāhaṃ soceyyāni
rocemī”ti.</p>
<p><a class="sc" id="3"></a><a class="pts" id="pts5.264"></a><a id="p_17A10_1255" class="ms"></a>“Aññathā kho, cunda, brāhmaṇā pacchābhūmakā kamaṇḍalukā sevālamālikā
aggiparicārikā udakorohakā soceyyāni paññapenti, aññathā ca pana ariyassa
vinaye soceyyaṃ hotī”ti. “Yathā kathaṃ pana, bhante, ariyassa vinaye soceyyaṃ
hoti? Sādhu me, bhante, bhagavā tathā dhammaṃ desetu yathā ariyassa vinaye
soceyyaṃ hotī”ti.</p>
<p><a class="sc" id="4"></a><a id="p_17A10_1256" class="ms"></a>“Tena hi, cunda, suṇāhi, sādhukaṃ manasi karohi; bhāsissāmī”ti. “Evaṃ,
bhante”ti kho cundo kammāraputto bhagavato paccassosi. Bhagavā etadavoca: </p>
<p><span class="cross" title="^mn41#5 [Sāleyyakasutta]" id="note260">*</span>
<a class="sc" id="5"></a><a id="p_17A10_1257" class="ms"></a>“Tividhaṃ kho, cunda, kāyena asoceyyaṃ hoti; catubbidhaṃ vācāya asoceyyaṃ hoti;
tividhaṃ manasā asoceyyaṃ hoti.</p>
<p><a class="sc" id="6"></a><a id="p_17A10_1258" class="ms"></a>Kathañca, cunda, tividhaṃ kāyena asoceyyaṃ hoti? Idha, cunda, ekacco pāṇātipātī
hoti luddo lohitapāṇi hatapahate niviṭṭho adayāpanno <span class="var" title="pāṇabhūtesu (s1-3, mr)" id="note261">sab­bapāṇa­bhū­tesu</span>. <span class="brnum">(1)</span></p>
<p><a class="sc" id="7"></a><a id="p_17A10_1259" class="ms"></a>Adinnādāyī hoti. Yaṃ taṃ parassa para­vit­tūpaka­ra­ṇaṃ gāmagataṃ vā araññagataṃ vā
taṃ adinnaṃ they­ya­saṅ­khā­taṃ ādātā hoti. <span class="brnum">(2)</span></p>
<p><a class="sc" id="8"></a><a id="p_17A10_1260" class="ms"></a>Kāmesu­micchā­cārī hoti. Yā tā māturakkhitā piturakkhitā <span class="var" title="s1-3, pts1 potthakesu" id="note262">­mātāpi­tu­rak­khitā</span>
bhāturakkhitā bhagi­ni­rak­khitā ñātirakkhitā <span class="var" title="bj, s1-3, pts1 potthakesu" id="note263">gottarakkhitā</span> dhammarakkhitā
sasāmikā saparidaṇḍā antamaso mālā­guḷa­parik­khit­tāpi, tathārūpāsu cārittaṃ
āpajjitā hoti. <span class="brnum">(3)</span></p>
<p><a class="sc" id="9"></a><a id="p_17A10_1261" class="ms"></a>Evaṃ kho, cunda, tividhaṃ kāyena asoceyyaṃ hoti.</p>
<p><a class="sc" id="10"></a><a class="pts" id="pts5.265"></a><a id="p_17A10_1262" class="ms"></a>Kathañca, cunda, catubbidhaṃ vācāya asoceyyaṃ hoti? Idha, cunda, ekacco
musāvādī hoti. Sabhaggato vā parisaggato vā ñātimajjhagato vā pūgamajjhagato vā
rāja­kula­maj­jha­gato vā abhinīto sakkhipuṭṭho: ‘ehambho purisa, yaṃ jānāsi taṃ
vadehī’ti,<q class="open" id="note264" title=" so ajānaṃ vā ahaṃ jānāmīti, jānaṃ vā ahaṃ na jānāmīti, apassaṃ vā ahaṃ passāmīti, passaṃ vā ahaṃ na passāmīti (pā1, ka-ma)"> so ajānaṃ vā āha: ‘jānāmī’ti, jānaṃ vā āha: ‘na jānāmī’ti; apassaṃ
vā āha: ‘passāmī’ti, passaṃ vā āha: ‘na passāmī’ti</q>. Iti attahetu vā parahetu vā
āmisa­kiñcik­kha­hetu vā sampajānamusā bhāsitā hoti. <span class="brnum">(4)</span></p>
<p><a class="sc" id="11"></a><a id="p_17A10_1263" class="ms"></a>Pisuṇavāco hoti. Ito sutvā amutra akkhātā imesaṃ bhedāya, amutra vā sutvā
imesaṃ akkhātā amūsaṃ bhedāya. Iti samaggānaṃ vā <span class="var" title="bhedātā (mr)" id="note266">bhettā</span>, bhinnānaṃ vā
anuppadātā, vaggārāmo vaggarato vagganandī vaggakaraṇiṃ vācaṃ bhāsitā hoti. <span class="brnum">(5)</span></p>
<p><a class="sc" id="12"></a><a id="p_17A10_1264" class="ms"></a>Pharusavāco hoti. Yā sā vācā aṇḍakā kakkasā parakaṭukā parābhisajjanī
kodhasāmantā asamā­dhi­saṃ­vatta­nikā, tathārūpiṃ vācaṃ bhāsitā hoti. <span class="brnum">(6)</span></p>
<p><a class="sc" id="13"></a><a id="p_17A10_1265" class="ms"></a>Samphappalāpī hoti akālavādī abhūtavādī anatthavādī adhammavādī avinayavādī;
anidhānavatiṃ vācaṃ bhāsitā hoti akālena anapadesaṃ apariyan­ta­vatiṃ
anat­tha­saṃhi­taṃ. Evaṃ kho, cunda, catubbidhaṃ vācāya asoceyyaṃ hoti. <span class="brnum">(7)</span></p>
<p><a class="sc" id="14"></a><a id="p_17A10_1266" class="ms"></a>Kathañca, cunda, tividhaṃ manasā asoceyyaṃ hoti? Idha, cunda, ekacco abhijjhālu
hoti. Yaṃ taṃ parassa para­vit­tūpaka­ra­ṇaṃ taṃ <span class="var" title="abhijjhitā (bj, s1-3, mr)" id="note267">abhijjhātā</span> hoti: ‘aho vata yaṃ
parassa taṃ mamassā’ti. <span class="brnum">(8)</span></p>
<p><a class="sc" id="15"></a><a id="p_17A10_1267" class="ms"></a>Byāpannacitto hoti ­paduṭ­ṭha­manasaṅ­kappo: ‘ime sattā haññantu vā bajjhantu vā
ucchijjantu vā <span class="var" title="mā vā ahesuṃ iti vāti (bj, pts1, mr)" id="note268">vinassantu vā mā vā ahesun’ti</span>. <span class="brnum">(9)</span></p>
<p><a class="sc" id="16"></a><a id="p_17A10_1268" class="ms"></a>Micchādiṭṭhiko hoti viparī­ta­dassano: ‘natthi dinnaṃ, natthi yiṭṭhaṃ, natthi
hutaṃ, natthi <span class="var" title="sukata­dukka­tā­naṃ (s1-3)" id="note269">sukaṭa­dukka­ṭā­naṃ</span> kammānaṃ phalaṃ vipāko, natthi ayaṃ loko, natthi
paro loko, natthi mātā, natthi pitā, natthi sattā opapātikā, natthi loke
samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ
abhiññā sacchikatvā pavedentī’ti. Evaṃ kho, cunda, manasā tividhaṃ asoceyyaṃ
hoti. <span class="brnum">(10)</span></p>
<p><a class="sc" id="17"></a><a class="pts" id="pts5.266"></a><a id="p_17A10_1269" class="ms"></a>Ime kho, cunda, dasa <span class="var" title="akusalā kammapathā (?)" id="note270">akusala­kamma­pathā</span>. Imehi kho, cunda, dasahi akusalehi
kammapathehi samannāgato kālasseva uṭṭhahantova sayanamhā pathaviñcepi āmasati,
asuciyeva hoti; no cepi pathaviṃ āmasati, asuciyeva hoti.</p>
<p><a class="sc" id="18"></a><a id="p_17A10_1270" class="ms"></a>Allāni cepi gomayāni āmasati, asuciyeva hoti; no cepi allāni gomayāni āmasati,
asuciyeva hoti.</p>
<p><a class="sc" id="19"></a><a id="p_17A10_1271" class="ms"></a>Haritāni cepi tiṇāni āmasati, asuciyeva hoti; no cepi haritāni tiṇāni āmasati,
asuciyeva hoti.</p>
<p><a class="sc" id="20"></a><a id="p_17A10_1272" class="ms"></a>Aggiñcepi paricarati, asuciyeva hoti, no cepi aggiṃ paricarati, asuciyeva
hoti.</p>
<p><a class="sc" id="21"></a><a id="p_17A10_1273" class="ms"></a>Pañjaliko cepi ādiccaṃ namassati, asuciyeva hoti; no cepi pañjaliko ādiccaṃ
namassati, asuciyeva hoti.</p>
<p><a class="sc" id="22"></a><a id="p_17A10_1274" class="ms"></a>Sāya­tatiya­kañ­cepi udakaṃ orohati, asuciyeva hoti; no cepi sāyatatiyakaṃ udakaṃ
orohati, asuciyeva hoti. Taṃ kissa hetu? Ime, cunda, dasa akusala­kamma­pathā
<span class="var" title="asucicceva (s1-3) | asuciyeva (pts1)" id="note271">asucīyeva</span> honti asucikaraṇā ca.</p>
<p><a class="sc" id="23"></a><a id="p_17A10_1275" class="ms"></a>Imesaṃ pana, cunda, dasannaṃ akusalānaṃ kammapathānaṃ saman­nāgama­na­hetu nirayo
paññāyati, tiracchānayoni paññāyati, pettivisayo paññāyati, yā <span class="var" title="yā ca (mr)" id="note272">vā</span> panaññāpi
kāci <span class="var" title="duggati hoti (s1-3, mr)" id="note273">duggatiyo</span>.</p>
<p><a class="sc" id="24"></a><a id="p_17A10_1276" class="ms"></a>Tividhaṃ kho, cunda, kāyena soceyyaṃ hoti; catubbidhaṃ vācāya soceyyaṃ hoti;
tividhaṃ manasā soceyyaṃ hoti.</p>
<p><span class="cross" title="^mn38#96 [Mahā­taṇhā­saṅ­kha­ya­sutta]" id="note274">*</span>
<a class="sc" id="25"></a><a id="p_17A10_1277" class="ms"></a>Kathaṃ, cunda, tividhaṃ kāyena soceyyaṃ hoti? Idha, cunda, ekacco pāṇātipātaṃ
pahāya pāṇātipātā paṭivirato hoti nihitadaṇḍo nihitasattho, lajjī dayāpanno,
sabba­pāṇa­bhūta­hi­tānukampī viharati. <span class="brnum">(1)</span></p>
<p><a class="sc" id="26"></a><a id="p_17A10_1278" class="ms"></a>Adinnādānaṃ pahāya, adinnādānā paṭivirato hoti. Yaṃ taṃ parassa
para­vit­tūpaka­ra­ṇaṃ gāmagataṃ vā araññagataṃ vā, na <span class="var" title="taṃ nādinnaṃ (si ^mn41#17 [Sāleyyakasutta])" id="note275">taṃ adinnaṃ</span> they­ya­saṅ­khā­taṃ
ādātā hoti. <span class="brnum">(2)</span></p>
<p><a class="sc" id="27"></a><a class="pts" id="pts5.267"></a><a id="p_17A10_1279" class="ms"></a>Kāmesu­micchā­cāraṃ pahāya, kāmesu­micchā­cārā paṭivirato hoti yā tā māturakkhitā
piturakkhitā ­mātāpi­tu­rak­khitā bhāturakkhitā bhagi­ni­rak­khitā ñātirakkhitā
gottarakkhitā dhammarakkhitā sasāmikā saparidaṇḍā antamaso mālā­guḷa­parik­khit­tāpi, tathārūpāsu na cārittaṃ āpajjitā hoti. <span class="brnum">(3)</span></p>
<p><a class="sc" id="28"></a><a id="p_17A10_1280" class="ms"></a>Evaṃ kho, cunda, tividhaṃ kāyena soceyyaṃ hoti.</p>
<p><a class="sc" id="29"></a><a id="p_17A10_1281" class="ms"></a>Kathañca, cunda, catubbidhaṃ vācāya soceyyaṃ hoti? Idha, cunda, ekacco
musāvādaṃ pahāya musāvādā paṭivirato hoti. Sabhaggato vā parisaggato vā
ñātimajjhagato vā pūgamajjhagato vā rāja­kula­maj­jha­gato vā abhinīto
sakkhipuṭṭho: ‘ehambho purisa, yaṃ jānāsi taṃ vadehī’ti, so ajānaṃ vā āha: ‘na
jānāmī’ti, jānaṃ vā āha: ‘jānāmī’ti, apassaṃ vā āha: ‘na passāmī’ti, passaṃ vā
āha: ‘passāmī’ti. Iti attahetu vā parahetu vā āmisa­kiñcik­kha­hetu vā na
sampajānamusā bhāsitā hoti. <span class="brnum">(4)</span></p>
<p><a class="sc" id="30"></a><a id="p_17A10_1282" class="ms"></a>Pisuṇaṃ vācaṃ pahāya, pisuṇāya vācāya paṭivirato hoti—na ito sutvā amutra
akkhātā imesaṃ bhedāya, na amutra vā sutvā imesaṃ akkhātā amūsaṃ bhedāya. Iti
bhinnānaṃ vā sandhātā sahitānaṃ vā anuppadātā samaggārāmo samaggarato
samagganandī samaggakaraṇiṃ vācaṃ bhāsitā hoti. <span class="brnum">(5)</span></p>
<p><a class="sc" id="31"></a><a id="p_17A10_1283" class="ms"></a>Pharusaṃ vācaṃ pahāya, pharusāya vācāya paṭivirato hoti. Yā sā vācā nelā
kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ
vācaṃ bhāsitā hoti. <span class="brnum">(6)</span></p>
<p><a class="sc" id="32"></a><a id="p_17A10_1284" class="ms"></a>Samphappalāpaṃ pahāya, samphappalāpā paṭivirato hoti kālavādī bhūtavādī
atthavādī dhammavādī vinayavādī; nidhānavatiṃ vācaṃ bhāsitā hoti kālena
sāpadesaṃ pariyantavatiṃ atthasaṃhitaṃ. <span class="brnum">(7)</span></p>
<p><a class="sc" id="33"></a><a id="p_17A10_1285" class="ms"></a>Evaṃ kho, cunda, catubbidhaṃ vācāya soceyyaṃ hoti.</p>
<p><a class="sc" id="34"></a><a id="p_17A10_1286" class="ms"></a>Kathañca, cunda, tividhaṃ manasā soceyyaṃ hoti? Idha, cunda, ekacco
anabhijjhālu hoti. Yaṃ taṃ parassa para­vit­tūpaka­ra­ṇaṃ taṃ anabhijjhitā hoti:
‘aho vata yaṃ parassa taṃ mamassā’ti. <span class="brnum">(8)</span></p>
<p><a class="sc" id="35"></a><a id="p_17A10_1287" class="ms"></a>Abyāpannacitto hoti appa­duṭṭha­manasaṅ­kappo: ‘ime sattā averā <span class="var" title="idaṃ padaṃ bj, s1-3, pts1 potthakesu natthi, tathā ^mn41#17 [Sāleyyakasutta]" id="note276">hontu</span> abyāpajjā,
anīghā sukhī attānaṃ pariharantū’ti. <span class="brnum">(9)</span></p>
<p><a class="sc" id="36"></a><a class="pts" id="pts5.268"></a><a id="p_17A10_1288" class="ms"></a>Sammādiṭṭhiko hoti avi­parī­ta­dassano: ‘atthi dinnaṃ, atthi yiṭṭhaṃ, atthi hutaṃ,
atthi sukaṭa­dukka­ṭā­naṃ kammānaṃ phalaṃ vipāko, atthi ayaṃ loko, atthi paro
loko, atthi mātā, atthi pitā, atthi sattā opapātikā, atthi loke samaṇabrāhmaṇā
sammaggatā sammāpaṭipannā ye imañca lokaṃ parañca lokaṃ sayaṃ abhiññā
sacchikatvā pavedentī’ti. <span class="brnum">(10)</span></p>
<p><a class="sc" id="37"></a><a id="p_17A10_1289" class="ms"></a>Evaṃ kho, cunda, tividhaṃ manasā soceyyaṃ hoti.</p>
<p><a class="sc" id="38"></a><a id="p_17A10_1290" class="ms"></a>Ime kho, cunda, dasa kusala­kamma­pathā. Imehi kho, cunda, dasahi kusalehi
kammapathehi samannāgato kālasseva uṭṭhahantova sayanamhā pathaviñcepi āmasati,
suciyeva hoti; no cepi pathaviṃ āmasati, suciyeva hoti.</p>
<p><a class="sc" id="39"></a><a id="p_17A10_1291" class="ms"></a>Allāni cepi gomayāni āmasati, suciyeva hoti; no cepi allāni gomayāni āmasati,
suciyeva hoti.</p>
<p><a class="sc" id="40"></a><a id="p_17A10_1292" class="ms"></a>Haritāni cepi tiṇāni āmasati, suciyeva hoti; no cepi haritāni tiṇāni āmasati,
suciyeva hoti.</p>
<p><a class="sc" id="41"></a><a id="p_17A10_1293" class="ms"></a>Aggiñcepi paricarati, suciyeva hoti; no cepi aggiṃ paricarati, suciyeva hoti.</p>
<p><a class="sc" id="42"></a><a id="p_17A10_1294" class="ms"></a>Pañjaliko cepi ādiccaṃ namassati, suciyeva hoti; no cepi pañjaliko ādiccaṃ
namassati, suciyeva hoti.</p>
<p><a class="sc" id="43"></a><a id="p_17A10_1295" class="ms"></a>Sāya­tatiya­kañ­cepi udakaṃ orohati, suciyeva hoti; no cepi sāyatatiyakaṃ udakaṃ
orohati, suciyeva hoti. Taṃ kissa hetu? Ime, cunda, dasa kusala­kamma­pathā
sucīyeva honti sucikaraṇā ca.</p>
<p><a class="sc" id="44"></a><a id="p_17A10_1296" class="ms"></a>Imesaṃ pana, cunda, dasannaṃ kusalānaṃ kammapathānaṃ saman­nāgama­na­hetu devā
paññāyanti, manussā paññāyanti, yā vā panaññāpi kāci <span class="var" title="sugati hoti (s1-3, mr)" id="note277">sugatiyo”ti</span>.</p>
<p><a class="sc" id="45"></a><a id="p_17A10_1297" class="ms"></a>Evaṃ vutte, cundo kammāraputto bhagavantaṃ etadavoca: “abhikkantaṃ, bhante … pe
… upāsakaṃ maṃ, bhante, bhagavā dhāretu ajjatagge pāṇupetaṃ saraṇaṃ gatan”ti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catut­tha­paṇṇā­saka</span>
<span class="hidden">Jāṇussoṇivagga</span>
<span class="hidden">Brāhma­ṇa­pac­coro­haṇī­sutta</span>
</aside>
</section>
</div>
</body>
</html>