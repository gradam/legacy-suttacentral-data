<!DOCTYPE html>
<html data-prev="an3.27" data-next="an3.29">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.28">
<article>
<div class="hgroup">
<p class="division">Aṅguttara Nikāya 3</p>
<p>3. Puggalavagga</p>
<h1>28. Gūtha­bhāṇī­sutta</h1>
</div>
<p><a class="sc" id="1"></a>
<a class="pts1" id="pts1.128"></a>
<a id="p_15A3_138" class="ms"></a>
<a class="msdiv" id="msdiv_28"></a>
“Tayome, bhikkhave, puggalā santo saṃvijjamānā lokasmiṃ. Katame tayo?
Gūthabhāṇī, pupphabhāṇī, madhubhāṇī. Katamo ca, bhikkhave, puggalo gūthabhāṇī?
Idha, bhikkhave, ekacco puggalo <span class="var" title="sabhāgoto vā (s1-3, km)" id="note57">sabhaggato vā</span> <span class="var" title="parisagato vā (si, s1-3, km)" id="note58">parisaggato vā</span> ñātimajjhagato vā
pūgamajjhagato vā rāja­kula­maj­jha­gato vā abhinīto sakkhipuṭṭho: ‘<span class="cross" title="^mn41#5 [Sāleyyakasutta] | ^mn114#8 [Sevitab­bā­sevitab­ba­sutta] | ^mnd7#45 [­Tissa­met­teyya­sutta­niddesa], ^mnd14#201 [Tuvaṭaka­sutta­niddesa] | ^cnd7#1 [Pārā­yanā­nugīti­gāthā­niddesa] | ^pp2.3#15 [Tika­pugga­la­paññatti]" id="note59">^</span>ehambho purisa,
yaṃ jānāsi taṃ vadehī’ti. So ajānaṃ vā āha: ‘jānāmī’ti, jānaṃ vā āha: ‘na
jānāmī’ti, apassaṃ vā āha: ‘passāmī’ti, passaṃ vā āha: ‘na passāmī’ti; iti
attahetu vā parahetu vā āmisa­kiñcik­kha­hetu vā sampajānamusā bhāsitā hoti. Ayaṃ
vuccati, bhikkhave, puggalo gūthabhāṇī.</p>
<p><a class="sc" id="2"></a>
<a id="p_15A3_139" class="ms"></a>
Katamo ca, bhikkhave, puggalo pupphabhāṇī? Idha, bhikkhave, ekacco puggalo
sabhaggato vā parisaggato vā ñātimajjhagato vā pūgamajjhagato vā
rāja­kula­maj­jha­gato vā abhinīto sakkhipuṭṭho: ‘ehambho purisa, yaṃ pajānāsi taṃ
vadehī’ti, so ajānaṃ vā āha: ‘na jānāmī’ti, jānaṃ vā āha: ‘jānāmī’ti, apassaṃ
vā āha: ‘na passāmī’ti, passaṃ vā āha: ‘passāmī’ti; iti attahetu vā parahetu vā
āmisa­kiñcik­kha­hetu vā na sampajānamusā bhāsitā hoti. Ayaṃ vuccati, bhikkhave,
puggalo pupphabhāṇī.</p>
<p><a class="sc" id="3"></a>
<a id="p_15A3_140" class="ms"></a>
Katamo ca, bhikkhave, puggalo madhubhāṇī? Idha, bhikkhave, ekacco puggalo
pharusaṃ vācaṃ pahāya pharusāya vācāya paṭivirato hoti; yā sā vācā nelā
kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ
vācaṃ bhāsitā hoti. Ayaṃ vuccati, bhikkhave, puggalo madhubhāṇī. Ime kho,
bhikkhave, tayo puggalā santo saṃvijjamānā lokasmin”ti.</p>
<p class="endsection">Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Puggalavagga</span>
<span class="hidden">Samiddhasutta</span>
</div>
</section>
<a class="previous" href="/pi/an3.27">◀ Aṅguttara Nikāya  3.27</a><a class="top" href="#"> ▲ TOP </a><a class="next" href="/pi/an3.29">Aṅguttara Nikāya  3.29 ▶</a>
</div>
</body>
</html>