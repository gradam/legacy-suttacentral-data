<!DOCTYPE html>
<html data-prev="an5.248" data-next="an5.250">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.249">
<article>
<div class="hgroup">
<p class="division">Aṅguttara Nikāya 5</p>
<p>25. Duccaritavagga</p>
<h1><span class="var" id="note551" title="siva­thika­suttaṃ (bj)">249. Sivathikasutta</span></h1>
</div>
<p><a class="sc" id="1"></a><a id="p_16A5_1336" class="ms"></a><a class="msdiv" id="msdiv_249"></a>“Pañcime, bhikkhave, ādīnavā <span class="var" title="sīvathikāya (bj, s1-3, km, pts1)" id="note552">sivathikāya</span>. Katame pañca? Asuci, duggandhā,
sappaṭibhayā, vāḷānaṃ amanussānaṃ āvāso, bahuno janassa ārodanā—ime kho,
bhikkhave, pañca ādīnavā sivathikāya.</p>
<p><a class="sc" id="2"></a><a class="pts" id="pts3.269"></a><a id="p_16A5_1337" class="ms"></a>Evamevaṃ kho, bhikkhave, pañcime ādīnavā sivathikūpame puggale. Katame pañca?
Idha, bhikkhave, ekacco puggalo asucinā kāyakammena samannāgato hoti; asucinā
vacīkammena samannāgato hoti; asucinā manokammena samannāgato hoti. Idamassa
asucitāya vadāmi. Seyyathāpi sā, bhikkhave, sivathikā asuci; tathūpamāhaṃ,
bhikkhave, imaṃ puggalaṃ vadāmi.</p>
<p><a class="sc" id="3"></a><a id="p_16A5_1338" class="ms"></a>Tassa asucinā kāyakammena samannāgatassa, asucinā vacīkammena samannāgatassa,
asucinā manokammena samannāgatassa pāpako kittisaddo abbhuggacchati. Idamassa
duggandhatāya vadāmi. Seyyathāpi sā, bhikkhave, sivathikā duggandhā;
tathūpamāhaṃ, bhikkhave, imaṃ puggalaṃ vadāmi.</p>
<p><a class="sc" id="4"></a><a id="p_16A5_1339" class="ms"></a>Tamenaṃ asucinā kāyakammena samannāgataṃ, asucinā vacīkammena samannāgataṃ,
asucinā manokammena samannāgataṃ pesalā sabrahmacārī ārakā parivajjanti.
Idamassa sap­pa­ṭibha­yas­miṃ vadāmi. Seyyathāpi sā, bhikkhave, sivathikā
sappaṭibhayā; tathūpamāhaṃ, bhikkhave, imaṃ puggalaṃ vadāmi.</p>
<p><a class="sc" id="5"></a><a id="p_16A5_1340" class="ms"></a>So asucinā kāyakammena samannāgato, asucinā vacīkammena samannāgato, asucinā
manokammena samannāgato sabhāgehi puggalehi saddhiṃ saṃvasati. Idamassa
vāḷāvāsasmiṃ vadāmi. Seyyathāpi sā, bhikkhave, sivathikā vāḷānaṃ amanussānaṃ
āvāso; tathūpamāhaṃ, bhikkhave, imaṃ puggalaṃ vadāmi.</p>
<p><a class="sc" id="6"></a><a id="p_16A5_1341" class="ms"></a>Tamenaṃ asucinā kāyakammena samannāgataṃ, asucinā vacīkammena samannāgataṃ,
asucinā manokammena samannāgataṃ pesalā sabrahmacārī disvā <span class="var" title="khīyanadhammaṃ (bj) | khiyadhammaṃ (s1-3)" id="note553">khīyadhammaṃ</span>
āpajjanti: ‘aho vata no dukkhaṃ ye mayaṃ evarūpehi puggalehi saddhiṃ
saṃvasāmā’ti. Idamassa ārodanāya vadāmi. Seyyathāpi sā, bhikkhave, sivathikā
bahuno janassa ārodanā; tathūpamāhaṃ, bhikkhave, imaṃ puggalaṃ vadāmi. Ime kho,
bhikkhave, pañca ādīnavā sivathikūpame puggale”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Pañca­ma­paṇṇā­saka</span>
<span class="hidden">Duccaritavagga</span>
<span class="hidden">Paṭha­ma­ducca­rita­sutta</span>
</aside>
</section>
<a class="previous" href="/pi/an5.248">◀ Aṅguttara Nikāya  5.248</a><a class="top" href="#"> ▲ TOP </a><a class="next" href="/pi/an5.250">Aṅguttara Nikāya  5.250 ▶</a></div>
</body>
</html>