<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an10.172">
<article>
<div id="an10.172" class="hgroup">
<p class="division">Aṅguttara Nikāya 10</p>
<p>17. Jāṇussoṇivagga</p>
<h1>172. Dutiyaadhammasutta</h1>
</div>
<p>
<a class="sc" id="1"></a>
<a class="pts" id="pts5.255"></a>
<a id="p_17A10_1205" class="ms"></a>
<a class="msdiv" id="msdiv_172"></a>
“Adhammo ca, bhikkhave, veditabbo dhammo ca; anattho ca veditabbo attho ca.
Adhammañca viditvā dhammañca, anatthañca viditvā atthañca yathā dhammo yathā
attho tathā paṭipajjitabban”ti. Idamavoca bhagavā. Idaṃ vatvāna sugato
uṭṭhāyāsanā vihāraṃ pāvisi.</p>
<p>
<a class="sc" id="2"></a>
<a id="p_17A10_1206" class="ms"></a>
Atha kho tesaṃ bhikkhūnaṃ acirapakkantassa bhagavato etadahosi: “idaṃ kho no,
āvuso, bhagavā saṅkhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho: ‘adhammo ca, bhikkhave, veditabbo dhammo ca;
anattho ca veditabbo attho ca. Adhammañca viditvā dhammañca, anatthañca viditvā
atthañca yathā dhammo yathā attho tathā paṭipajjitabban’ti. Ko nu kho imassa
bhagavatā saṅkhittena uddesassa uddiṭṭhassa vitthārena atthaṃ avibhattassa
vitthārena atthaṃ vibhajeyyā”ti?</p>
<p>
<a class="sc" id="3"></a>
<a id="p_17A10_1207" class="ms"></a>
Atha kho tesaṃ bhikkhūnaṃ etadahosi: “ayaṃ kho āyasmā mahākaccāno satthu ceva
saṃvaṇṇito, sambhāvito ca viññūnaṃ sabrahmacārīnaṃ. Pahoti cāyasmā mahākaccāno
imassa bhagavatā saṅkhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajituṃ. Yannūna mayaṃ yenāyasmā mahākaccāno
tenupasaṅkameyyāma; upasaṅkamitvā āyasmantaṃ mahākaccānaṃ etamatthaṃ
puccheyyāma. Yathā no āyasmā mahākaccāno byākarissati tathā naṃ dhāressāmā”ti.</p>
<p>
<a class="sc" id="4"></a>
<a id="p_17A10_1208" class="ms"></a>
Atha kho te bhikkhū yenāyasmā mahākaccāno tenupasaṅkamiṃsu; upasaṅkamitvā
āyasmatā mahākaccānena saddhiṃ sammodiṃsu. Sammodanīyaṃ kathaṃ sāraṇīyaṃ
vītisāretvā ekamantaṃ nisīdiṃsu. Ekamantaṃ nisinnā kho te bhikkhū āyasmantaṃ
mahākaccānaṃ etadavocuṃ: </p>
<p>
<a class="sc" id="5"></a>
<a class="pts" id="pts5.256"></a>
<a id="p_17A10_1209" class="ms"></a>
“Idaṃ kho no, āvuso kaccāna, bhagavā saṅkhittena uddesaṃ uddisitvā vitthārena
atthaṃ avibhajitvā uṭṭhāyāsanā vihāraṃ paviṭṭho: ‘adhammo ca, bhikkhave,
veditabbo dhammo ca; anattho ca veditabbo attho ca. Adhammañca viditvā
dhammañca, anatthañca viditvā atthañca yathā dhammo yathā attho tathā
paṭipajjitabban’ti.</p>
<p>
<a class="sc" id="6"></a>
<a id="p_17A10_1210" class="ms"></a>
Tesaṃ no, āvuso, amhākaṃ acirapakkantassa bhagavato etadahosi: ‘idaṃ kho no,
āvuso, bhagavā saṅkhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho–  adhammo ca, bhikkhave … pe … tathā
paṭipajjitabbanti. Ko nu kho imassa bhagavatā saṅkhittena uddesassa uddiṭṭhassa
vitthārena atthaṃ avibhattassa vitthārena atthaṃ vibhajeyyā’ti?</p>
<p>
<a class="sc" id="7"></a>
<a id="p_17A10_1211" class="ms"></a>
Tesaṃ no, āvuso, amhākaṃ etadahosi: ‘ayaṃ kho āyasmā mahākaccāno satthu ceva
saṃvaṇṇito, sambhāvito ca viññūnaṃ sabrahmacārīnaṃ. Pahoti cāyasmā mahākaccāno
imassa bhagavatā saṅkhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajituṃ. Yannūna mayaṃ yenāyasmā mahākaccāno
tenupasaṅkameyyāma; upasaṅkamitvā āyasmantaṃ mahākaccānaṃ etamatthaṃ
paṭipuccheyyāma. Yathā no āyasmā mahākaccāno byākarissati tathā naṃ
dhāressāmā’ti. Vibhajatu āyasmā mahākaccāno”ti.</p>
<p>
<a class="sc" id="8"></a>
<a class="pts" id="pts5.257"></a>
<a id="p_17A10_1212" class="ms"></a>
“Seyyathāpi, āvuso, puriso sāratthiko sāraṃ gavesī sārapariyesanaṃ caramāno
mahato rukkhassa tiṭṭhato sāravato atikkammeva mūlaṃ atikkamma khandhaṃ
sākhāpalāse sāraṃ pariyesitabbaṃ maññeyya. Evaṃsampadamidaṃ āyasmantānaṃ
satthari sammukhībhūte taṃ bhagavantaṃ atisitvā amhe etamatthaṃ
paṭipucchitabbaṃ <span class="var" title='[{"eds":["pts1"],"var":"maññetha "},{"eds":["mr"],"var":"maññeyyātha "}]'>maññatha</span>. So hāvuso, bhagavā jānaṃ jānāti passaṃ passati
cakkhubhūto ñāṇabhūto dhammabhūto brahmabhūto vattā pavattā atthassa ninnetā
amatassa dātā dhammassāmī tathāgato. So ceva panetassa kālo ahosi yaṃ tumhe
bhagavantaṃyeva upasaṅkamitvā etamatthaṃ paṭipuccheyyātha. Yathā vo bhagavā
byākareyya tathā naṃ dhāreyyāthā”ti.</p>
<p>
<a class="sc" id="9"></a>
<a id="p_17A10_1213" class="ms"></a>
“Addhā, āvuso kaccāna, bhagavā jānaṃ jānāti passaṃ passati cakkhubhūto
ñāṇabhūto dhammabhūto brahmabhūto vattā pavattā atthassa ninnetā amatassa dātā
dhammassāmī tathāgato. So ceva panetassa kālo ahosi yaṃ mayaṃ bhagavantaṃyeva
upasaṅkamitvā etamatthaṃ paṭipuccheyyāma. Yathā no bhagavā byākareyya tathā naṃ
dhāreyyāma. Api cāyasmā mahākaccāno satthu ceva saṃvaṇṇito, sambhāvito ca
viññūnaṃ sabrahmacārīnaṃ. Pahoti cāyasmā mahākaccāno imassa bhagavatā
saṅkhittena uddesassa uddiṭṭhassa vitthārena atthaṃ avibhattassa vitthārena
atthaṃ vibhajituṃ. Vibhajatāyasmā mahākaccāno agaruṃ karitvā”ti.</p>
<p>
<a class="sc" id="10"></a>
<a id="p_17A10_1214" class="ms"></a>
“Tena hāvuso, suṇātha, sādhukaṃ manasi karotha, bhāsissāmī”ti. “Evaṃ, āvuso”ti
kho te bhikkhū āyasmato mahākaccānassa paccassosuṃ. Athāyasmā mahākaccāno
etadavoca: </p>
<p>
<a class="sc" id="11"></a>
<a id="p_17A10_1215" class="ms"></a>
“Yaṃ kho no, āvuso, bhagavā saṅkhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho: ‘adhammo ca, bhikkhave, veditabbo …
pe … tathā paṭipajjitabban’ti.</p>
<p>
<a class="sc" id="12"></a>
<a id="p_17A10_1216" class="ms"></a>
Katamo cāvuso, adhammo; katamo ca dhammo? Katamo ca anattho, katamo ca attho?
Pāṇātipāto, āvuso, adhammo; pāṇātipātā veramaṇī dhammo; ye ca pāṇātipātapaccayā
aneke pāpakā akusalā dhammā sambhavanti, ayaṃ anattho; pāṇātipātā
veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.</p>
<p>
<a class="sc" id="13"></a>
<a class="pts" id="pts5.258"></a>
<a id="p_17A10_1217" class="ms"></a>
Adinnādānaṃ, āvuso, adhammo; adinnādānā veramaṇī dhammo; ye ca
adinnādānapaccayā aneke pāpakā akusalā dhammā sambhavanti, ayaṃ anattho;
adinnādānā veramaṇipaccayā ca aneke kusalā dhammā bhāvanāpāripūriṃ gacchanti,
ayaṃ attho.</p>
<p>
<a class="sc" id="14"></a>
<a id="p_17A10_1218" class="ms"></a>
Kāmesumicchācāro, āvuso, adhammo; kāmesumicchācārā veramaṇī dhammo; ye ca
kāmesumicchācārapaccayā aneke pāpakā akusalā dhammā sambhavanti, ayaṃ anattho;
kāmesumicchācārā veramaṇipaccayā ca aneke kusalā dhammā bhāvanāpāripūriṃ
gacchanti, ayaṃ attho.</p>
<p>
<a class="sc" id="15"></a>
<a id="p_17A10_1219" class="ms"></a>
Musāvādo, āvuso, adhammo; musāvādā veramaṇī dhammo; ye ca musāvādapaccayā aneke
pāpakā akusalā dhammā sambhavanti, ayaṃ anattho; musāvādā veramaṇipaccayā ca
aneke kusalā dhammā bhāvanāpāripūriṃ gacchanti, ayaṃ attho.</p>
<p>
<a class="sc" id="16"></a>
<a id="p_17A10_1220" class="ms"></a>
Pisuṇā vācā, āvuso, adhammo; pisuṇāya vācāya veramaṇī dhammo; ye ca
pisuṇāvācāpaccayā aneke pāpakā akusalā dhammā sambhavanti, ayaṃ anattho;
pisuṇāya vācāya veramaṇipaccayā ca aneke kusalā dhammā bhāvanāpāripūriṃ
gacchanti, ayaṃ attho.</p>
<p>
<a class="sc" id="17"></a>
<a id="p_17A10_1221" class="ms"></a>
Pharusā vācā, āvuso, adhammo; pharusāya vācāya veramaṇī dhammo; ye ca
pharusāvācāpaccayā aneke pāpakā akusalā dhammā sambhavanti, ayaṃ anattho;
pharusāya vācāya veramaṇipaccayā ca aneke kusalā dhammā bhāvanāpāripūriṃ
gacchanti, ayaṃ attho.</p>
<p>
<a class="sc" id="18"></a>
<a id="p_17A10_1222" class="ms"></a>
Samphappalāpo, āvuso, adhammo; samphappalāpā veramaṇī dhammo; ye ca
samphappalāpapaccayā aneke pāpakā akusalā dhammā sambhavanti, ayaṃ anattho;
samphappalāpā veramaṇipaccayā ca aneke kusalā dhammā bhāvanāpāripūriṃ
gacchanti, ayaṃ attho.</p>
<p>
<a class="sc" id="19"></a>
<a id="p_17A10_1223" class="ms"></a>
Abhijjhā, āvuso, adhammo; anabhijjhā dhammo; ye ca abhijjhāpaccayā aneke pāpakā
akusalā dhammā sambhavanti, ayaṃ anattho; anabhijjhāpaccayā ca aneke kusalā
dhammā bhāvanāpāripūriṃ gacchanti, ayaṃ attho.</p>
<p>
<a class="sc" id="20"></a>
<a id="p_17A10_1224" class="ms"></a>
Byāpādo, āvuso, adhammo; abyāpādo dhammo; ye ca byāpādapaccayā aneke pāpakā
akusalā dhammā sambhavanti, ayaṃ anattho; abyāpādapaccayā ca aneke kusalā
dhammā bhāvanāpāripūriṃ gacchanti, ayaṃ attho.</p>
<p>
<a class="sc" id="21"></a>
<a id="p_17A10_1225" class="ms"></a>
Micchādiṭṭhi, āvuso, adhammo; sammādiṭṭhi dhammo; ye ca micchādiṭṭhipaccayā
aneke pāpakā akusalā dhammā sambhavanti, ayaṃ anattho; sammādiṭṭhipaccayā ca
aneke kusalā dhammā bhāvanāpāripūriṃ gacchanti, ayaṃ attho.</p>
<p>
<a class="sc" id="22"></a>
<a class="pts" id="pts5.259"></a>
<a id="p_17A10_1226" class="ms"></a>
‘Yaṃ kho no, āvuso, bhagavā saṅkhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho–  adhammo ca, bhikkhave, veditabbo …
pe … tathā paṭipajjitabban’ti. Imassa kho ahaṃ, āvuso, bhagavatā saṅkhittena
uddesassa uddiṭṭhassa vitthārena atthaṃ avibhattassa evaṃ vitthārena atthaṃ
ājānāmi. Ākaṅkhamānā ca pana tumhe, āvuso, bhagavantaṃyeva upasaṅkamitvā
etamatthaṃ paṭipuccheyyātha. Yathā no bhagavā byākaroti tathā naṃ
dhāreyyāthā”ti.</p>
<p>
<a class="sc" id="23"></a>
<a id="p_17A10_1227" class="ms"></a>
“Evamāvuso”ti kho te bhikkhū āyasmato mahākaccānassa bhāsitaṃ abhinanditvā
anumoditvā uṭṭhāyāsanā yena bhagavā tenupasaṅkamiṃsu; upasaṅkamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ
etadavocuṃ: </p>
<p>
<a class="sc" id="24"></a>
<a id="p_17A10_1228" class="ms"></a>
“Yaṃ kho no, bhante, bhagavā saṅkhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho: ‘adhammo ca, bhikkhave, veditabbo …
pe … tathā paṭipajjitabban’ti.</p>
<p>
<a class="sc" id="25"></a>
<a id="p_17A10_1229" class="ms"></a>
Tesaṃ no, bhante, amhākaṃ acirapakkantassa bhagavato etadahosi: ‘idaṃ kho no,
āvuso, bhagavā saṅkhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho: “adhammo ca, bhikkhave, veditabbo … pe … tathā
paṭipajjitabban”ti. Ko nu kho imassa bhagavatā saṅkhittena uddesassa
uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?</p>
<p>
<a class="sc" id="26"></a>
<a class="pts" id="pts5.260"></a>
<a id="p_17A10_1230" class="ms"></a>
Tesaṃ no, bhante, amhākaṃ etadahosi: ‘ayaṃ kho āyasmā mahākaccāno satthu ceva
saṃvaṇṇito, sambhāvito ca viññūnaṃ sabrahmacārīnaṃ. Pahoti cāyasmā mahākaccāno
imassa bhagavatā saṅkhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajituṃ. Yannūna mayaṃ yenāyasmā mahākaccāno
tenupasaṅkameyyāma; upasaṅkamitvā āyasmantaṃ mahākaccānaṃ etamatthaṃ
paṭipuccheyyāma. Yathā no āyasmā mahākaccāno byākarissati tathā naṃ
dhāressāmā’ti.</p>
<p>
<a class="sc" id="27"></a>
<a id="p_17A10_1231" class="ms"></a>
Atha kho mayaṃ, bhante, yenāyasmā mahākaccāno tenupasaṅkamimhā; upasaṅkamitvā
āyasmantaṃ mahākaccānaṃ etamatthaṃ apucchimhā. Tesaṃ no, bhante, āyasmatā
mahākaccānena imehi akkharehi imehi padehi imehi byañjanehi attho
suvibhatto”ti.</p>
<p>
<a class="sc" id="28"></a>
<a id="p_17A10_1232" class="ms"></a>
“Sādhu sādhu, bhikkhave. Paṇḍito, bhikkhave, mahākaccāno. Mahāpañño, bhikkhave,
mahākaccāno. Mañcepi tumhe, bhikkhave, upasaṅkamitvā etamatthaṃ
paṭipuccheyyātha, ahampi cetaṃ evamevaṃ byākareyyaṃ yathā taṃ mahākaccānena
byākataṃ. Eso ceva tassa attho. Evañca naṃ dhāreyyāthā”ti.</p>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catutthapaṇṇāsaka</span>
<span class="hidden">Jāṇussoṇivagga</span>
<span class="hidden">Brāhmaṇapaccorohaṇīsutta</span>
</div>
</section>
<a class="previous" href="/pi/an10.171">◀ Aṅguttara Nikāya  10.171</a><a class="top" href="#"> ▲ TOP </a><a class="next" href="/pi/an10.173">Aṅguttara Nikāya  10.173 ▶</a>
</div>
</body>
</html>