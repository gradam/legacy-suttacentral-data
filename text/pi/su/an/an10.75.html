<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an10.75">
<article>
<div id="an10.75" class="hgroup">
<p class="division">Aṅguttara Nikāya 10</p>
<p>8. Ākaṅkhavagga</p>
<h1>75. Migasālāsutta</h1>
</div>
<p>
<a class="sc" id="1"></a>
<a id="p_17A10_549" class="ms"></a>
<a class="msdiv" id="msdiv_75"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. <span class="cross" title='[{"bm":"1","desc":"44. Migasālāsutta","lang":"pi","uid":"an6.44"}]'>^</span>Atha
kho āyasmā ānando pubbaṇhasamayaṃ nivāsetvā pattacīvaramādāya yena migasālāya
upāsikāya nivesanaṃ tenupasaṅkami; upasaṅkamitvā paññatte āsane nisīdi. Atha
kho migasālā upāsikā yenāyasmā ānando tenupasaṅkami; upasaṅkamitvā āyasmantaṃ
ānandaṃ abhivādetvā ekamantaṃ nisīdi. Ekamantaṃ nisinnā kho migasālā upāsikā
āyasmantaṃ ānandaṃ etadavoca:</p>
<p>
<a class="sc" id="2"></a>
<a class="pts" id="pts5.138"></a>
<a id="p_17A10_550" class="ms"></a>
“Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra
hi nāma brahmacārī ca abrahmacārī ca ubho samasamagatikā bhavissanti
abhisamparāyaṃ. Pitā me, bhante, purāṇo brahmacārī hoti <span class="var" title='[{"eds":["mr"],"var":"anācārī "}]'>ārācārī</span> virato methunā
gāmadhammā. So kālaṅkato bhagavatā byākato: ‘sakadāgāmī satto tusitaṃ kāyaṃ
upapanno’ti. <span class="var" title='[{"eds":["bj","pts1"],"var":"pettāpi yo me "},{"eds":["s1","s2","s3"],"var":"pitu piyo me "},{"var":"petteyyopi ","xref":{"bm":"1","desc":"44. Migasālāsutta","lang":"pi","uid":"an6.44"}}]'>Pitāmaho me</span>, bhante, isidatto abrahmacārī ahosi sadārasantuṭṭho.
Sopi kālaṅkato bhagavatā byākato: ‘sakadāgāmī satto tusitaṃ kāyaṃ upapanno’ti.</p>
<p>
<a class="sc" id="3"></a>
<a id="p_17A10_551" class="ms"></a>
Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi
nāma brahmacārī ca abrahmacārī ca ubho samasamagatikā bhavissanti
abhisamparāyan”ti? “Evaṃ kho panetaṃ, bhagini, bhagavatā byākatan”ti.</p>
<p>
<a class="sc" id="4"></a>
<a id="p_17A10_552" class="ms"></a>
Atha kho āyasmā ānando migasālāya upāsikāya nivesane piṇḍapātaṃ gahetvā
uṭṭhāyāsanā pakkāmi. Atha kho āyasmā ānando pacchābhattaṃ piṇḍapātapaṭikkanto
yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ
nisīdi. Ekamantaṃ nisinno kho āyasmā ānando bhagavantaṃ etadavoca: </p>
<p>
<a class="sc" id="5"></a>
<a id="p_17A10_553" class="ms"></a>
“Idhāhaṃ, bhante, pubbaṇhasamayaṃ nivāsetvā pattacīvaramādāya yena migasālāya
upāsikāya nivesanaṃ tenupasaṅkami; upasaṅkamitvā paññatte āsane nisīdiṃ. Atha
kho, bhante, migasālā upāsikā yenāhaṃ tenupasaṅkami; upasaṅkamitvā maṃ
abhivādetvā ekamantaṃ nisīdi. Ekamantaṃ nisinnā kho, bhante, migasālā upāsikā
maṃ etadavoca: </p>
<p>
<a class="sc" id="6"></a>
<a class="pts" id="pts5.139"></a>
<a id="p_17A10_554" class="ms"></a>
‘Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra
hi nāma brahmacārī ca abrahmacārī ca ubho samasamagatikā bhavissanti
abhisamparāyaṃ. Pitā me, bhante, purāṇo brahmacārī ahosi ārācārī virato methunā
gāmadhammā. So kālaṅkato bhagavatā byākato sakadāgāmī satto tusitaṃ kāyaṃ
upapannoti. Pitāmaho me, bhante, isidatto abrahmacārī ahosi sadārasantuṭṭho.
Sopi kālaṅkato bhagavatā byākato–  sakadāgāmī satto tusitaṃ kāyaṃ upapannoti.</p>
<p>
<a class="sc" id="7"></a>
<a id="p_17A10_555" class="ms"></a>
Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi
nāma brahmacārī ca abrahmacārī ca ubho samasamagatikā bhavissanti
abhisamparāyan’ti? Evaṃ vutte, ahaṃ, bhante, migasālaṃ upāsikaṃ etadavocaṃ:
‘evaṃ kho panetaṃ, bhagini, bhagavatā byākatan’”ti.</p>
<p>
<a class="sc" id="8"></a>
<a id="p_17A10_556" class="ms"></a>
“Kā cānanda, migasālā upāsikā bālā abyattā <span class="var" title='[{"eds":["bj"],"var":"ambakā ambakapaññā "},{"eds":["s1","s2","s3"],"var":"andhakā andhakapaññā "},{"eds":["pts1"],"var":"ambhakā ambhakapaññā "}]'>ammakā ammakapaññā</span>, ke ca
purisapuggalaparopariye ñāṇe?</p>
<p>
<a class="sc" id="9"></a>
<a id="p_17A10_557" class="ms"></a>
Dasayime, ānanda, puggalā santo saṃvijjamānā lokasmiṃ. Katame dasa? Idhānanda,
ekacco puggalo dussīlo hoti. Tañca cetovimuttiṃ paññāvimuttiṃ yathābhūtaṃ
nappajānāti, yatthassa taṃ dussilyaṃ aparisesaṃ nirujjhati. Tassa savanenapi
akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti,
sāmāyikampi vimuttiṃ na labhati. So kāyassa bhedā paraṃ maraṇā hānāya pareti,
no visesāya; hānagāmīyeva hoti, no visesagāmī. <span class="brnum">(1)</span></p>
<p>
<a class="sc" id="10"></a>
<a class="pts" id="pts5.140"></a>
<a id="p_17A10_558" class="ms"></a>
Idha panānanda, ekacco puggalo dussīlo hoti. Tañca cetovimuttiṃ paññāvimuttiṃ
yathābhūtaṃ pajānāti yatthassa taṃ dussilyaṃ aparisesaṃ nirujjhati. Tassa
savanenapi kataṃ hoti, bāhusaccenapi kataṃ hoti, diṭṭhiyāpi <span class="var" title='[{"eds":["s1","s2","s3","pts1"],"var":"suppaṭividdhaṃ "}]'>paṭividdhaṃ</span> hoti,
sāmāyikampi vimuttiṃ labhati. So kāyassa bhedā paraṃ maraṇā visesāya pareti, no
hānāya; visesagāmīyeva hoti, no hānagāmī. <span class="brnum">(2)</span></p>
<p>
<a class="sc" id="11"></a>
<a id="p_17A10_559" class="ms"></a>
Tatrānanda, pamāṇikā pamiṇanti: ‘imassapi teva dhammā, aparassapi teva dhammā.
Kasmā nesaṃ eko hīno eko paṇīto’ti? Tañhi tesaṃ, ānanda, hoti dīgharattaṃ
ahitāya dukkhāya.</p>
<p>
<a class="sc" id="12"></a>
<a id="p_17A10_560" class="ms"></a>
Tatrānanda, yvāyaṃ puggalo dussīlo hoti. Tañca cetovimuttiṃ paññāvimuttiṃ
yathābhūtaṃ pajānāti yatthassa taṃ dussilyaṃ aparisesaṃ nirujjhati. Tassa
savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti,
sāmāyikampi vimuttiṃ labhati. Ayaṃ, ānanda, puggalo amunā purimena puggalena
abhikkantataro ca paṇītataro ca. Taṃ kissa hetu? Imaṃ hānanda, puggalaṃ
dhammasoto nibbahati. Tadantaraṃ ko jāneyya, aññatra tathāgatena.
Tasmātihānanda, mā puggalesu pamāṇikā ahuvattha, mā puggalesu pamāṇaṃ
gaṇhittha. Khaññati hānanda, puggalesu pamāṇaṃ gaṇhanto. <span class="var" title='[{"eds":["bj"],"var":"ahamvānanda "},{"eds":["s1","s2","s3","mr"],"var":"ahañcānanda "}]'>Ahaṃ vā, ānanda</span>,
puggalesu pamāṇaṃ gaṇheyyaṃ yo vā panassa mādiso.</p>
<p>
<a class="sc" id="13"></a>
<a class="pts" id="pts5.141"></a>
<a id="p_17A10_561" class="ms"></a>
Idha panānanda, ekacco puggalo sīlavā hoti. Tañca cetovimuttiṃ paññāvimuttiṃ
yathābhūtaṃ nappajānāti yatthassa taṃ sīlaṃ aparisesaṃ nirujjhati. Tassa
savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ
hoti, sāmāyikampi vimuttiṃ na labhati. So kāyassa bhedā paraṃ maraṇā hānāya
pareti, no visesāya; hānagāmīyeva hoti, no visesagāmī. <span class="brnum">(3)</span></p>
<p>
<a class="sc" id="14"></a>
<a id="p_17A10_562" class="ms"></a>
Idha panānanda, ekacco puggalo sīlavā hoti. Tañca cetovimuttiṃ paññāvimuttiṃ
yathābhūtaṃ pajānāti yatthassa taṃ sīlaṃ aparisesaṃ nirujjhati. Tassa
savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti,
sāmāyikampi vimuttiṃ labhati. So kāyassa bhedā paraṃ maraṇā visesāya pareti, no
hānāya; visesagāmīyeva hoti, no hānagāmī. <span class="brnum">(4)</span></p>
<p>
<a class="sc" id="15"></a>
<a id="p_17A10_563" class="ms"></a>
Tatrānanda, pamāṇikā pamiṇanti … pe … ahaṃ vā, ānanda, puggalesu pamāṇaṃ
gaṇheyyaṃ yo vā panassa mādiso.</p>
<p>
<a class="sc" id="16"></a>
<a id="p_17A10_564" class="ms"></a>
Idha panānanda, ekacco puggalo tibbarāgo hoti. Tañca cetovimuttiṃ paññāvimuttiṃ
yathābhūtaṃ nappajānāti yatthassa so rāgo apariseso nirujjhati. Tassa
savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ
hoti, sāmāyikampi vimuttiṃ na labhati. So kāyassa bhedā paraṃ maraṇā hānāya
pareti, no visesāya; hānagāmīyeva hoti, no visesagāmī. <span class="brnum">(5)</span></p>
<p>
<a class="sc" id="17"></a>
<a class="pts" id="pts5.142"></a>
<a id="p_17A10_565" class="ms"></a>
Idha panānanda, ekacco puggalo tibbarāgo hoti. Tañca cetovimuttiṃ paññāvimuttiṃ
yathābhūtaṃ pajānāti yatthassa so rāgo apariseso nirujjhati. Tassa savanenapi
kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi
vimuttiṃ labhati. So kāyassa bhedā paraṃ maraṇā visesāya pareti, no hānāya;
visesagāmīyeva hoti, no hānagāmī. <span class="brnum">(6)</span></p>
<p>
<a class="sc" id="18"></a>
<a id="p_17A10_566" class="ms"></a>
Tatrānanda, pamāṇikā pamiṇanti … pe … ahaṃ vā, ānanda, puggalesu pamāṇaṃ
gaṇheyyaṃ yo vā panassa mādiso.</p>
<p>
<a class="sc" id="19"></a>
<a id="p_17A10_567" class="ms"></a>
Idha panānanda, ekacco puggalo kodhano hoti. Tañca cetovimuttiṃ paññāvimuttiṃ
yathābhūtaṃ nappajānāti yatthassa so kodho apariseso nirujjhati. Tassa
savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ
hoti, sāmāyikampi vimuttiṃ na labhati. So kāyassa bhedā paraṃ maraṇā hānāya
pareti, no visesāya; hānagāmīyeva hoti, no visesagāmī. <span class="brnum">(7)</span></p>
<p>
<a class="sc" id="20"></a>
<a id="p_17A10_568" class="ms"></a>
Idha panānanda, ekacco puggalo kodhano hoti. Tañca cetovimuttiṃ paññāvimuttiṃ
yathābhūtaṃ pajānāti yatthassa so kodho apariseso nirujjhati. Tassa savanenapi
kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi
vimuttiṃ labhati. So kāyassa bhedā paraṃ maraṇā visesāya pareti, no hānāya;
visesagāmīyeva hoti, no hānagāmī. <span class="brnum">(8)</span></p>
<p>
<a class="sc" id="21"></a>
<a id="p_17A10_569" class="ms"></a>
Tatrānanda, pamāṇikā pamiṇanti … pe … ahaṃ vā, ānanda, puggalesu pamāṇaṃ
gaṇheyyaṃ yo vā panassa mādiso.</p>
<p>
<a class="sc" id="22"></a>
<a id="p_17A10_570" class="ms"></a>
Idha panānanda, ekacco puggalo uddhato hoti. Tañca cetovimuttiṃ paññāvimuttiṃ
yathābhūtaṃ nappajānāti yatthassa taṃ uddhaccaṃ aparisesaṃ nirujjhati. Tassa
savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ
hoti, sāmāyikampi vimuttiṃ na labhati. So kāyassa bhedā paraṃ maraṇā hānāya
pareti, no visesāya; hānagāmīyeva hoti, no visesagāmī. <span class="brnum">(9)</span></p>
<p>
<a class="sc" id="23"></a>
<a class="pts" id="pts5.143"></a>
<a id="p_17A10_571" class="ms"></a>
Idha panānanda, ekacco puggalo uddhato hoti. Tañca cetovimuttiṃ paññāvimuttiṃ
yathābhūtaṃ pajānāti yatthassa taṃ uddhaccaṃ aparisesaṃ nirujjhati. Tassa
savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti,
sāmāyikampi vimuttiṃ labhati. So kāyassa bhedā paraṃ maraṇā visesāya pareti, no
hānāya; visesagāmīyeva hoti, no hānagāmī. <span class="brnum">(10)</span></p>
<p>
<a class="sc" id="24"></a>
<a id="p_17A10_572" class="ms"></a>
Tatrānanda, pamāṇikā pamiṇanti: ‘imassapi teva dhammā, aparassapi teva dhammā.
Kasmā nesaṃ eko hīno eko paṇīto’ti? Tañhi tesaṃ, ānanda, hoti dīgharattaṃ
ahitāya dukkhāya.</p>
<p>
<a class="sc" id="25"></a>
<a id="p_17A10_573" class="ms"></a>
Tatrānanda, yvāyaṃ puggalo uddhato hoti tañca cetovimuttiṃ paññāvimuttiṃ
yathābhūtaṃ pajānāti yatthassa taṃ uddhaccaṃ aparisesaṃ nirujjhati, tassa
savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti,
sāmāyikampi vimuttiṃ labhati. Ayaṃ, ānanda, puggalo amunā purimena puggalena
abhikkantataro ca paṇītataro ca. Taṃ kissa hetu? Imaṃ hānanda, puggalaṃ
dhammasoto nibbahati. Tadantaraṃ ko jāneyya aññatra tathāgatena.
Tasmātihānanda, mā puggalesu pamāṇikā ahuvattha; mā puggalesu pamāṇaṃ
gaṇhittha. Khaññati hānanda, puggalesu pamāṇaṃ gaṇhanto. Ahaṃ vā, ānanda,
puggalesu pamāṇaṃ gaṇheyyaṃ yo vā panassa mādiso.</p>
<p>
<a class="sc" id="26"></a>
<a id="p_17A10_574" class="ms"></a>
Kā cānanda, migasālā upāsikā bālā abyattā ammakā ammakapaññā, ke ca
purisapuggalaparopariye ñāṇe. Ime kho, ānanda, dasa puggalā santo saṃvijjamānā
lokasmiṃ.</p>
<p>
<a class="sc" id="27"></a>
<a class="pts" id="pts5.144"></a>
<a id="p_17A10_575" class="ms"></a>
Yathārūpena, ānanda, sīlena purāṇo samannāgato ahosi tathārūpena sīlena
isidatto samannāgato abhavissa, nayidha purāṇo isidattassa gatimpi aññassa.
Yathārūpāya cānanda, paññāya isidatto samannāgato ahosi tathārūpāya paññāya
purāṇo samannāgato abhavissa, nayidha isidatto purāṇassa gatimpi aññassa. Iti
kho, ānanda, ime puggalā ubho ekaṅgahīnā”ti.</p>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Ākaṅkhavagga</span>
<span class="hidden">Ākaṅkhasutta</span>
</div>
</section>
<a class="previous" href="/pi/an10.74">◀ Aṅguttara Nikāya  10.74</a><a class="top" href="#"> ▲ TOP </a><a class="next" href="/pi/an10.76">Aṅguttara Nikāya  10.76 ▶</a>
</div>
</body>
</html>