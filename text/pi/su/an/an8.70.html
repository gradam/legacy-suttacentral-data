<!DOCTYPE html>
<html data-prev="an8.69" data-next="an8.71">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.70">
<article>
<div class="hgroup">
<p class="division">Aṅguttara Nikāya 8</p>
<p>7. Bhūmicālavagga</p>
<h1>70. Bhūmicālasutta</h1>
</div>
<p><span class="cross" title="^dn16#107 [Mahā­pari­nib­bā­na­sutta/13. Nimit­tobhāsa­kathā] | ^sn51.10#1 [10. Cetiyasutta] | ^ud6.1#1 [Āyu­saṅ­khā­ros­saj­ja­nasutta]" id="note251">*</span>
<a class="sc" id="1"></a><a id="p_17A8_688" class="ms"></a><a class="msdiv" id="msdiv_70"></a>Ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho
bhagavā pubbaṇ­ha­samayaṃ nivāsetvā patta­cīvara­mādāya vesāliṃ piṇḍāya pāvisi.
Vesāliyaṃ piṇḍāya caritvā pacchābhattaṃ piṇḍa­pāta­paṭik­kanto āyasmantaṃ ānandaṃ
āmantesi: “gaṇhāhi, ānanda, nisīdanaṃ. Yena <span class="var" title="pāvālacetiyaṃ (s1-3) | cāpālacetiyaṃ (pts1, mr)" id="note252">cāpālaṃ cetiyaṃ</span> tenu­pasaṅka­mis­sāma
divāvihārāyā”ti. “Evaṃ, bhante”ti kho āyasmā ānando bhagavato paṭissutvā
nisīdanaṃ ādāya bhagavantaṃ piṭṭhito piṭṭhito anubandhi.</p>
<p><a class="sc" id="2"></a><a id="p_17A8_689" class="ms"></a>Atha kho bhagavā yena cāpālaṃ cetiyaṃ tenupasaṅkami; upasaṅkamitvā paññatte
āsane nisīdi. Nisajja kho bhagavā āyasmantaṃ ānandaṃ āmantesi: </p>
<p><a class="sc" id="3"></a><a class="pts" id="pts4.309"></a><a id="p_17A8_690" class="ms"></a>“Ramaṇīyā, ānanda, vesālī, ramaṇīyaṃ udenaṃ cetiyaṃ, ramaṇīyaṃ gotamakaṃ
cetiyaṃ, ramaṇīyaṃ sattambaṃ cetiyaṃ, ramaṇīyaṃ bahuputtakaṃ cetiyaṃ; ramaṇīyaṃ
sārandadaṃ cetiyaṃ, ramaṇīyaṃ cāpālaṃ cetiyaṃ. Yassa kassaci, ānanda, cattāro
iddhipādā bhāvitā bahulīkatā yānīkatā vatthukatā anuṭṭhitā paricitā
susamāraddhā, ākaṅkhamāno so, ānanda, kappaṃ vā tiṭṭheyya kappāvasesaṃ vā<span class="cross" title="^dn16#108 [Mahā­pari­nib­bā­na­sutta/13. Nimit­tobhāsa­kathā] | ^sn51.10#1 [10. Cetiyasutta] | ^ud6.1#1 [Āyu­saṅ­khā­ros­saj­ja­nasutta] | ^mi5.1.10#1 [Iddhi­bala­dassa­na­pañha]" id="note253">*</span>.
Tathāgatassa kho, ānanda, cattāro iddhipādā bhāvitā bahulīkatā yānīkatā
vatthukatā anuṭṭhitā paricitā susamāraddhā. Ākaṅkhamāno, ānanda, tathāgato
kappaṃ vā tiṭṭheyya kappāvasesaṃ vā”ti. Evampi kho āyasmā ānando bhagavatā
oḷārike nimitte kayiramāne oḷārike obhāse kayiramāne nāsakkhi paṭivijjhituṃ; na
bhagavantaṃ yāci: “tiṭṭhatu, bhante, bhagavā kappaṃ, tiṭṭhatu sugato kappaṃ
bahujanahitāya bahu­jana­su­khāya lokānukampāya atthāya hitāya sukhāya
devamanussānan”ti, yathā taṃ mārena pari­yuṭ­ṭhi­ta­citto.</p>
<p><a class="sc" id="4"></a><a class="pts" id="pts4.310"></a><a id="p_17A8_691" class="ms"></a>Dutiyampi kho bhagavā … pe … tatiyampi kho bhagavā āyasmantaṃ ānandaṃ āmantesi:
“ramaṇīyā, ānanda, vesālī, ramaṇīyaṃ udenaṃ cetiyaṃ, ramaṇīyaṃ gotamakaṃ
cetiyaṃ, ramaṇīyaṃ sattambaṃ cetiyaṃ, ramaṇīyaṃ bahuputtakaṃ cetiyaṃ, ramaṇīyaṃ
sārandadaṃ cetiyaṃ, ramaṇīyaṃ cāpālaṃ cetiyaṃ. Yassa kassaci, ānanda, cattāro
iddhipādā bhāvitā bahulīkatā yānīkatā vatthukatā anuṭṭhitā paricitā
susamāraddhā, ākaṅkhamāno so, ānanda, kappaṃ vā tiṭṭheyya kappāvasesaṃ vā.
Tathāgatassa kho, ānanda, cattāro iddhipādā bhāvitā … pe … ākaṅkhamāno, ānanda,
tathāgato kappaṃ vā tiṭṭheyya kappāvasesaṃ vā”ti. Evampi kho āyasmā ānando
bhagavatā oḷārike nimitte kayiramāne oḷārike obhāse kayiramāne nāsakkhi
paṭivijjhituṃ; na bhagavantaṃ yāci: “tiṭṭhatu, bhante, bhagavā kappaṃ, tiṭṭhatu
sugato kappaṃ bahujanahitāya bahu­jana­su­khāya lokānukampāya atthāya hitāya
sukhāya devamanussānan”ti, yathā taṃ mārena pari­yuṭ­ṭhi­ta­citto.</p>
<p><a class="sc" id="5"></a><a id="p_17A8_692" class="ms"></a>Atha kho bhagavā āyasmantaṃ ānandaṃ āmantesi: “<span class="var" title="gaccha kho tvaṃ (^sn51.10#1 [10. Cetiyasutta])" id="note254">gaccha tvaṃ</span>, ānanda, yassadāni
kālaṃ maññasī”ti. “Evaṃ, bhante”ti kho āyasmā ānando bhagavato paṭissutvā
uṭṭhāyāsanā bhagavantaṃ abhivādetvā padakkhiṇaṃ katvā bhagavato avidūre
aññatarasmiṃ rukkhamūle nisīdi. Atha kho māro pāpimā acirapakkante āyasmante
ānande bhagavantaṃ etadavoca:</p>
<p><a class="sc" id="6"></a><a id="p_17A8_693" class="ms"></a>“Parinibbātu dāni, bhante, bhagavā, parinibbātu sugato. Pari­nib­bā­na­kālo dāni,
bhante, bhagavato. Bhāsitā kho panesā, bhante, bhagavatā vācā: ‘na tāvāhaṃ,
pāpima, pari­nib­bā­yis­sāmi yāva me bhikkhū na sāvakā bhavissanti viyattā vinītā
visāradā <span class="var" title="idaṃ padaṃ ^sn51.10#1 [10. Cetiyasutta] ca ^ud6.1#1 [Āyu­saṅ­khā­ros­saj­ja­nasutta] ca na" id="note255">patta­yogak­khemā</span> bahussutā dhammadharā dhammā­nu­dhammap­paṭi­pannā
sāmīcip­paṭi­pannā anu­dhamma­cārino, sakaṃ ācariyakaṃ uggahetvā ācikkhissanti
desessanti paññapessanti paṭṭhapessanti vivarissanti vibhajissanti
uttānīka­ris­santi uppannaṃ parappavādaṃ sahadhammena suniggahitaṃ niggahetvā
sappāṭihāriyaṃ dhammaṃ desessantī’ti. Etarahi, bhante, bhikkhū bhagavato sāvakā
viyattā vinītā visāradā patta­yogak­khemā bahussutā dhammadharā
dhammā­nu­dhammap­paṭi­pannā sāmīcip­paṭi­pannā anu­dhamma­cārino, sakaṃ ācariyakaṃ
uggahetvā ācikkhanti desenti paññapenti paṭṭhapenti vivaranti vibhajanti
uttānīkaronti uppannaṃ parappavādaṃ sahadhammena suniggahitaṃ niggahetvā
sappāṭihāriyaṃ dhammaṃ desenti.</p>
<p><a class="sc" id="7"></a><a class="pts" id="pts4.311"></a><a id="p_17A8_694" class="ms"></a>Parinibbātu dāni, bhante, bhagavā, parinibbātu sugato. Pari­nib­bā­na­kālo dāni,
bhante, bhagavato. Bhāsitā kho panesā, bhante, bhagavatā vācā: ‘na tāvāhaṃ,
pāpima, pari­nib­bā­yis­sāmi yāva me bhikkhuniyo na sāvikā bhavissanti … pe … yāva
me upāsakā na sāvakā bhavissanti … pe … yāva me upāsikā na sāvikā bhavissanti
viyattā vinītā visāradā patta­yogak­khemā bahussutā dhammadharā
dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo, sakaṃ ācariyakaṃ
uggahetvā ācikkhissanti desessanti paññapessanti paṭṭhapessanti vivarissanti
vibhajissanti uttānīka­ris­santi, uppannaṃ parappavādaṃ sahadhammena suniggahitaṃ
niggahetvā sappāṭihāriyaṃ dhammaṃ desessantī’ti. Etarahi, bhante, upāsikā
bhagavato sāvikā viyattā vinītā visāradā patta­yogak­khemā bahussutā dhammadharā
dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo, sakaṃ ācariyakaṃ
uggahetvā ācikkhanti desenti paññapenti paṭṭhapenti vivaranti vibhajanti
uttānīkaronti, uppannaṃ parappavādaṃ sahadhammena suniggahitaṃ niggahetvā
sappāṭihāriyaṃ dhammaṃ desenti.</p>
<p><a class="sc" id="8"></a><a id="p_17A8_695" class="ms"></a>Parinibbātu dāni, bhante, bhagavā, parinibbātu sugato. Pari­nib­bā­na­kālo dāni,
bhante, bhagavato. Bhāsitā kho panesā, bhante, bhagavatā vācā: ‘na tāvāhaṃ,
pāpima, pari­nib­bā­yis­sāmi yāva me idaṃ brahmacariyaṃ na iddhañceva bhavissati
phītañca vitthārikaṃ bāhujaññaṃ puthubhūtaṃ, yāva devamanussehi
suppakāsitan’ti. Etarahi, bhante, bhagavato brahmacariyaṃ iddhañceva phītañca
vitthārikaṃ bāhujaññaṃ puthubhūtaṃ, yāva devamanussehi suppakāsitaṃ.</p>
<p><a class="sc" id="9"></a><a id="p_17A8_696" class="ms"></a>Parinibbātu dāni, bhante, bhagavā, parinibbātu sugato. Pari­nib­bā­na­kālo dāni,
bhante, bhagavato”ti. “Appossukko tvaṃ, pāpima, hohi. Naciraṃ tathāgatassa
parinibbānaṃ bhavissati<span class="cross" title="^dn16#110 [Mahā­pari­nib­bā­na­sutta/14. Māra­yācana­ka­thā] | ^sn51.10#1 [10. Cetiyasutta] | ^ud6.1#1 [Āyu­saṅ­khā­ros­saj­ja­nasutta] | ^mi5.1.10#1 [Iddhi­bala­dassa­na­pañha]" id="note256">*</span>. Ito tiṇṇaṃ māsānaṃ accayena tathāgato
pari­nib­bā­yis­satī”ti.</p>
<p><a class="sc" id="10"></a><a id="p_17A8_697" class="ms"></a>Atha kho bhagavā cāpāle cetiye sato sampajāno āyusaṅkhāraṃ ossaji. Ossaṭṭhe ca
bhagavatā āyusaṅkhāre mahābhūmicālo ahosi bhiṃsanako salomahaṃso,
devadundubhiyo ca phaliṃsu. Atha kho bhagavā etamatthaṃ viditvā tāyaṃ velāyaṃ
imaṃ udānaṃ udānesi: </p>
<blockquote class="gatha">
<p><span class="cross" title="^dn16#116 [Mahā­pari­nib­bā­na­sutta/15. Āyu­saṅ­khā­ra­os­saj­jana] | ^sn51.10#1 [10. Cetiyasutta] | ^ud6.1#1 [Āyu­saṅ­khā­ros­saj­ja­nasutta] | ^ne4#261 [Vibhaṅga/ Paññat­ti­hā­ravi­bhaṅga] | ^pe3#32 [Sut­tā­dhiṭṭhā­na­tatiya­bhūmi]" id="note257">*</span>
<a class="sc" id="11"></a><a class="pts" id="pts4.312"></a><a id="p_17A8_698" class="ms"></a>“Tulamatulañca sambhavaṃ,<br>
Bhava­saṅ­khā­ra­ma­vassaji muni;<br>
Ajjhattarato samāhito,<br>
Abhindi kavaca­mi­vatta­sam­bha­van”ti.
</p>
</blockquote>
<p><a class="sc" id="12"></a><a id="p_17A8_699" class="ms"></a>Atha kho āyasmato ānandassa etadahosi: “mahā vatāyaṃ bhūmicālo; sumahā vatāyaṃ
bhūmicālo bhiṃsanako salomahaṃso, devadundubhiyo ca phaliṃsu. Ko nu kho hetu,
ko paccayo mahato bhūmicālassa pātubhāvāyā”ti?</p>
<p><a class="sc" id="13"></a><a id="p_17A8_700" class="ms"></a>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: “mahā vatāyaṃ, bhante, bhūmicālo; sumahā vatāyaṃ, bhante, bhūmicālo
bhiṃsanako salomahaṃso, devadundubhiyo ca phaliṃsu. Ko nu kho, bhante, hetu, ko
paccayo mahato bhūmicālassa pātubhāvāyā”ti?</p>
<p><span class="cross" title="^dn16#120 [Mahā­pari­nib­bā­na­sutta/16. Mahā­bhūmi­cāla­hetu] | ^mi5.1.4#1 [Patha­vi­cala­na­pañha]" id="note258">*</span>
<a class="sc" id="14"></a><a id="p_17A8_701" class="ms"></a>“Aṭṭhime, ānanda, hetū, aṭṭha paccayā mahato bhūmicālassa pātubhāvāya. Katame
aṭṭha? Ayaṃ, ānanda, mahāpathavī udake patiṭṭhitā; udakaṃ vāte patiṭṭhitaṃ;
vāto ākāsaṭṭho hoti. So, ānanda, samayo yaṃ mahāvātā vāyanti; mahāvātā vāyantā
udakaṃ kampenti; udakaṃ kampitaṃ pathaviṃ kampeti. Ayaṃ, ānanda, paṭhamo hetu,
paṭhamo paccayo mahato bhūmicālassa pātubhāvāya. <span class="brnum">(1)</span></p>
<p><a class="sc" id="15"></a><a id="p_17A8_702" class="ms"></a>Puna caparaṃ, ānanda, samaṇo vā brāhmaṇo vā iddhimā cetovasippatto devatā vā
mahiddhikā mahānubhāvā. Tassa parittā pathavīsaññā bhāvitā hoti, appamāṇā
āposaññā. So imaṃ pathaviṃ kampeti saṅkampeti sampakampeti sampavedheti. Ayaṃ,
ānanda, dutiyo hetu, dutiyo paccayo mahato bhūmicālassa pātubhāvāya. <span class="brnum">(2)</span></p>
<p><a class="sc" id="16"></a><a class="pts" id="pts4.313"></a><a id="p_17A8_703" class="ms"></a>Puna caparaṃ, ānanda, yadā bodhisatto tusitā kāyā cavitvā sato sampajāno
mātukucchiṃ okkamati, tadāyaṃ pathavī kampati saṅkampati sampakampati
sampavedhati. Ayaṃ, ānanda, tatiyo hetu, tatiyo paccayo mahato bhūmicālassa
pātubhāvāya. <span class="brnum">(3)</span></p>
<p><a class="sc" id="17"></a><a id="p_17A8_704" class="ms"></a>Puna caparaṃ, ānanda, yadā bodhisatto sato sampajāno mātukucchismā nikkhamati,
tadāyaṃ pathavī kampati saṅkampati sampakampati sampavedhati. Ayaṃ, ānanda,
catuttho hetu, catuttho paccayo mahato bhūmicālassa pātubhāvāya. <span class="brnum">(4)</span></p>
<p><a class="sc" id="18"></a><a id="p_17A8_705" class="ms"></a>Puna caparaṃ, ānanda, yadā tathāgato anuttaraṃ sammāsambodhiṃ abhisam­buj­jhati,
tadāyaṃ pathavī kampati saṅkampati sampakampati sampavedhati. Ayaṃ, ānanda,
pañcamo hetu, pañcamo paccayo mahato bhūmicālassa pātubhāvāya. <span class="brnum">(5)</span></p>
<p><a class="sc" id="19"></a><a id="p_17A8_706" class="ms"></a>Puna caparaṃ, ānanda, yadā tathāgato anuttaraṃ dhammacakkaṃ pavatteti, tadāyaṃ
pathavī kampati saṅkampati sampakampati sampavedhati. Ayaṃ, ānanda, chaṭṭho
hetu, chaṭṭho paccayo mahato bhūmicālassa pātubhāvāya. <span class="brnum">(6)</span></p>
<p><a class="sc" id="20"></a><a id="p_17A8_707" class="ms"></a>Puna caparaṃ, ānanda, yadā tathāgato sato sampajāno āyusaṅkhāraṃ ossajjati,
tadāyaṃ pathavī kampati saṅkampati sampakampati sampavedhati. Ayaṃ, ānanda,
sattamo hetu, sattamo paccayo mahato bhūmicālassa pātubhāvāya. <span class="brnum">(7)</span></p>
<p><a class="sc" id="21"></a><a id="p_17A8_708" class="ms"></a>Puna caparaṃ, ānanda, yadā tathāgato anupādisesāya nibbānadhātuyā
parinibbāyati, tadāyaṃ pathavī kampati saṅkampati sampakampati sampavedhati.
Ayaṃ, ānanda, aṭṭhamo hetu, aṭṭhamo paccayo mahato bhūmicālassa pātubhāvāya.
Ime kho, ānanda, aṭṭha hetū, aṭṭha paccayā mahato bhūmicālassa pātubhāvāyā”ti.
<span class="brnum">(8)</span></p>
<p class="endsection">Dasamaṃ.</p>
<p class="endsection">Bhūmicālavaggo dutiyo.</p>
<blockquote class="uddanagatha">
<p><a class="sc" id="22"></a><a class="pts" id="pts4.314"></a><a id="p_17A8_712" class="ms"></a>Icchā alañca saṅkhittaṃ,<br>
gayā abhibhunā saha;<br>
Vimokkho dve ca vohārā,<br>
parisā bhūmicālenāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Bhūmicālavagga</span>
<span class="hidden">Icchāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>