<!DOCTYPE html>
<html data-prev="an11.1" data-next="an11.3">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an11.2">
<article>
<div class="hgroup">
<p class="division">Aṅguttara Nikāya 11</p>
<p>1. Nissayavagga</p>
<h1><span class="var" id="note3" title="na ceta­nākara­ṇīya­suttaṃ (bj)">2. Ceta­nākara­ṇīya­sutta</span></h1>
</div>
<p><a class="sc" id="1"></a><a id="p_17A11_14" class="ms"></a><a class="msdiv" id="msdiv_2"></a><span class="cross" title="^an10.2#1 [2. Ceta­nākara­ṇīya­sutta] | ^ne6#162 [Sāsanapaṭṭhāna]" id="note4">*</span>
“Sīlavato, bhikkhave, sīla­sam­pannassa na cetanāya karaṇīyaṃ: ‘avippaṭisāro me
uppajjatū’ti. Dhammatā esā, bhikkhave, yaṃ sīlavato sīla­sam­pannassa
avippaṭisāro uppajjati.</p>
<p><a class="sc" id="2"></a><a id="p_17A11_15" class="ms"></a>Avippa­ṭisārissa, bhikkhave, na cetanāya karaṇīyaṃ: ‘pāmojjaṃ me uppajjatū’ti.
Dhammatā esā, bhikkhave, yaṃ avippa­ṭisārissa pāmojjaṃ uppajjati.</p>
<p><a class="sc" id="3"></a><a id="p_17A11_16" class="ms"></a>Pamuditassa, bhikkhave, na cetanāya karaṇīyaṃ: ‘pīti me uppajjatū’ti. Dhammatā
esā, bhikkhave, yaṃ pamuditassa pīti uppajjati.</p>
<p><a class="sc" id="4"></a><a id="p_17A11_17" class="ms"></a>Pītimanassa, bhikkhave, na cetanāya karaṇīyaṃ: ‘kāyo me passambhatū’ti.
Dhammatā esā, bhikkhave, yaṃ pītimanassa kāyo passambhati.</p>
<p><a class="sc" id="5"></a><a id="p_17A11_18" class="ms"></a>Passad­dha­kāyassa, bhikkhave, na cetanāya karaṇīyaṃ: ‘sukhaṃ vediyāmī’ti.
Dhammatā esā, bhikkhave, yaṃ passaddhakāyo sukhaṃ vediyati.</p>
<p><a class="sc" id="6"></a><a id="p_17A11_19" class="ms"></a>Sukhino, bhikkhave, na cetanāya karaṇīyaṃ: ‘cittaṃ me samādhiyatū’ti. Dhammatā
esā, bhikkhave, yaṃ sukhino cittaṃ samādhiyati.</p>
<p><a class="sc" id="7"></a><a class="pts" id="pts5.313"></a><a id="p_17A11_20" class="ms"></a>Samāhitassa, bhikkhave, na cetanāya karaṇīyaṃ: ‘yathābhūtaṃ jānāmi passāmī’ti<span class="cross" title="^sn22.5#1 [5. Samādhisutta] | ^sn35.99#1 [99. Samādhisutta] | ^sn56.1#1 [1. Samādhisutta] | ^ne4#253 [Vibhaṅga/ Paññat­ti­hā­ravi­bhaṅga] | ^pe5#50 [Hāra­vibhaṅ­ga­pañca­ma­bhūmi] | ^mi3.1.13#1 [Samādhipañha]" id="note5">*</span>.
Dhammatā esā, bhikkhave, yaṃ samāhito yathābhūtaṃ jānāti passati.</p>
<p><a class="sc" id="8"></a><a id="p_17A11_21" class="ms"></a>Yathābhūtaṃ, bhikkhave, jānato passato na cetanāya karaṇīyaṃ: ‘nibbindāmī’ti.
Dhammatā esā, bhikkhave, yaṃ yathābhūtaṃ jānaṃ passaṃ nibbindati.</p>
<p><a class="sc" id="9"></a><a id="p_17A11_22" class="ms"></a>Nibbinnassa, bhikkhave, na cetanāya karaṇīyaṃ: ‘virajjāmī’ti. Dhammatā esā,
bhikkhave, yaṃ nibbinno virajjati.</p>
<p><a class="sc" id="10"></a><a id="p_17A11_23" class="ms"></a>Virattassa, bhikkhave, na cetanāya karaṇīyaṃ: ‘vimutti­ñāṇadas­sanaṃ
sacchikaromī’ti. Dhammatā esā, bhikkhave, yaṃ viratto vimutti­ñāṇadas­sanaṃ
sacchikaroti.</p>
<p><a class="sc" id="11"></a><a id="p_17A11_24" class="ms"></a>Iti kho, bhikkhave, virāgo vimutti­ñāṇadas­sanat­tho vimutti­ñāṇadas­sanā­nisaṃso, nibbidā virāgatthā virāgānisaṃsā, yathā­bhūta­ñāṇadas­sanaṃ nibbidatthaṃ nibbi­dā­nisaṃ­saṃ, samādhi yathā­bhūta­ñāṇadas­sanat­tho yathā­bhūta­ñāṇadas­sanā­nisaṃso, sukhaṃ samādhatthaṃ samā­dhā­nisaṃ­saṃ, passaddhi sukhatthā sukhānisaṃsā, pīti passaddhatthā passad­dhā­nisaṃsā, pāmojjaṃ pītatthaṃ pītānisaṃsaṃ, avippaṭisāro pāmojjattho pāmojjānisaṃso, kusalāni sīlāni avippa­ṭisārat­thāni avippa­ṭisārā­nisaṃ­sāni. Iti kho, bhikkhave, dhammā dhamme abhisandenti, dhammā dhamme paripūrenti apārā pāraṃ gamanāyā”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Nissayavagga</span>
<span class="hidden">Kimatthi­ya­sutta</span>
</aside>
</section>
<a class="previous" href="/pi/an11.1">◀ Aṅguttara Nikāya  11.1</a><a class="top" href="#"> ▲ TOP </a><a class="next" href="/pi/an11.3">Aṅguttara Nikāya  11.3 ▶</a></div>
</body>
</html>