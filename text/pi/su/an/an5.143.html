<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.143">
<article>
<div id="an5.143" class="hgroup">
<p class="division">Aṅguttara Nikāya 5</p>
<p>15. Tikaṇḍakīvagga</p>
<h1>143. Sārandadasutta</h1>
</div>
<p>
<a class="sc" id="1"></a>
<a id="p_16A5_834" class="ms"></a>
<a class="msdiv" id="msdiv_143"></a>
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho
bhagavā pubbaṇhasamayaṃ nivāsetvā pattacīvaramādāya vesāliṃ piṇḍāya pāvisi.
Tena kho pana samayena pañcamattānaṃ licchavisatānaṃ sārandade cetiye
sannisinnānaṃ sannipatitānaṃ ayamantarākathā udapādi: “pañcannaṃ ratanānaṃ
pātubhāvo dullabho lokasmiṃ. Katamesaṃ pañcannaṃ? Hatthiratanassa pātubhāvo
dullabho lokasmiṃ, assaratanassa pātubhāvo dullabho lokasmiṃ, maṇiratanassa
pātubhāvo dullabho lokasmiṃ, itthiratanassa pātubhāvo dullabho lokasmiṃ,
gahapatiratanassa pātubhāvo dullabho lokasmiṃ. Imesaṃ pañcannaṃ ratanānaṃ
pātubhāvo dullabho lokasmin”ti.</p>
<p>
<a class="sc" id="2"></a>
<a class="pts" id="pts3.168"></a>
<a id="p_16A5_835" class="ms"></a>
Atha kho te licchavī magge purisaṃ <span class="var" title='[{"eds":["s1","s2","s3","mr"],"var":"pesesuṃ "}]'>ṭhapesuṃ</span>: “<span class="var" title='[{"eds":["si","pts1"],"var":"yathā tvaṃ "}]'>yadā tvaṃ</span>, ambho purisa,
passeyyāsi bhagavantaṃ, atha amhākaṃ āroceyyāsī”ti. Addasā kho so puriso
bhagavantaṃ dūratova āgacchantaṃ; disvāna yena te licchavī tenupasaṅkami;
upasaṅkamitvā te licchavī etadavoca: “ayaṃ so, bhante, bhagavā gacchati arahaṃ
sammāsambuddho; yassadāni kālaṃ maññathā”ti.</p>
<p>
<a class="sc" id="3"></a>
<a id="p_16A5_836" class="ms"></a>
Atha kho te licchavī yena bhagavā tenupasaṅkamiṃsu; upasaṅkamitvā bhagavantaṃ
abhivādetvā ekamantaṃ aṭṭhaṃsu. Ekamantaṃ ṭhitā kho te licchavī bhagavantaṃ
etadavocuṃ: </p>
<p>
<a class="sc" id="4"></a>
<a id="p_16A5_837" class="ms"></a>
“Sādhu, bhante, yena sārandadaṃ cetiyaṃ tenupasaṅkamatu anukampaṃ upādāyā”ti.
Adhivāsesi bhagavā tuṇhībhāvena. Atha kho bhagavā yena sārandadaṃ cetiyaṃ
tenupasaṅkami; upasaṅkamitvā paññatte āsane nisīdi. Nisajja kho bhagavā te
licchavī etadavoca: “kāya nuttha, licchavī, etarahi kathāya sannisinnā, kā ca
pana vo antarākathā vippakatā”ti? “Idha, bhante, amhākaṃ sannisinnānaṃ
sannipatitānaṃ ayamantarākathā udapādi: ‘pañcannaṃ ratanānaṃ pātubhāvo dullabho
lokasmiṃ. Katamesaṃ pañcannaṃ? Hatthiratanassa pātubhāvo dullabho lokasmiṃ,
assaratanassa pātubhāvo dullabho lokasmiṃ, maṇiratanassa pātubhāvo dullabho
lokasmiṃ, itthiratanassa pātubhāvo dullabho lokasmiṃ, gahapatiratanassa
pātubhāvo dullabho lokasmiṃ. Imesaṃ pañcannaṃ ratanānaṃ pātubhāvo dullabho
lokasmin’”ti.</p>
<p>
<a class="sc" id="5"></a>
<a class="pts" id="pts3.169"></a>
<a id="p_16A5_838" class="ms"></a>
“<span class="var" title='[{"eds":["bj"],"var":"kāmādhimuttānaṃ vata vo licchavīnaṃ "},{"eds":["s1","s2","s3"],"var":"kāmādhimuttānaṃ vata vo licchavī "},{"note":"?","var":"kāmādhimuttānaṃva vo licchavī "}]'>Kāmādhimuttānaṃ vata bho licchavīnaṃ</span> kāmaṃyeva ārabbha antarākathā udapādi.
<span class="cross" title='[{"bm":"1","desc":"195. Piṅgiyānīsutta","lang":"pi","uid":"an5.195"}]'>^</span>Pañcannaṃ, licchavī, ratanānaṃ pātubhāvo dullabho lokasmiṃ. Katamesaṃ
pañcannaṃ? Tathāgatassa arahato sammāsambuddhassa pātubhāvo dullabho lokasmiṃ,
tathāgatappaveditassa dhammavinayassa desetā puggalo dullabho lokasmiṃ,
tathāgatappaveditassa dhammavinayassa desitassa viññātā puggalo dullabho
lokasmiṃ, tathāgatappaveditassa dhammavinayassa desitassa <span class="var" title='[{"eds":["bj","pts1"],"var":"viññātassa "}]'>viññātā</span>
dhammānudhammappaṭipanno puggalo dullabho lokasmiṃ, kataññū katavedī puggalo
dullabho lokasmiṃ. Imesaṃ kho, licchavī, pañcannaṃ ratanānaṃ pātubhāvo dullabho
lokasmin”ti.</p>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiyapaṇṇāsaka</span>
<span class="hidden">Tikaṇḍakīvagga</span>
<span class="hidden">Avajānātisutta</span>
</div>
</section>
<a class="previous" href="/pi/an5.142">◀ Aṅguttara Nikāya  5.142</a><a class="top" href="#"> ▲ TOP </a><a class="next" href="/pi/an5.144">Aṅguttara Nikāya  5.144 ▶</a>
</div>
</body>
</html>