<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an8.86">
<article>
<div id="an8.86" class="hgroup">
<p class="division">Aṅguttara Nikāya 8</p>
<p>9. Sativagga</p>
<h1>86. Yasasutta</h1>
</div>
<p>
<a class="sc" id="1"></a>
<a class="pts" id="pts4.341"></a>
<a id="p_17A8_825" class="ms"></a>
<a class="msdiv" id="msdiv_86"></a>
⠷

Ekaṃ samayaṃ bhagavā kosalesu cārikaṃ caramāno mahatā bhikkhusaṃghena saddhiṃ
yena icchānaṅgalaṃ nāma kosalānaṃ brāhmaṇagāmo tadavasari. Tatra sudaṃ bhagavā
icchānaṅgale viharati icchānaṅgalavanasaṇḍe. Assosuṃ kho icchānaṅgalakā
brāhmaṇagahapatikā: “samaṇo khalu bho gotamo sakyaputto sakyakulā pabbajito
icchānaṅgalaṃ anuppatto icchānaṅgale viharati icchānaṅgalavanasaṇḍe. Taṃ kho
pana bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā
arahaṃ sammāsambuddho … pe … sādhu kho pana tathārūpānaṃ arahataṃ dassanaṃ
hotī’”ti.</p>
<p>
<a class="sc" id="2"></a>
<a id="p_17A8_826" class="ms"></a>
Atha kho icchānaṅgalakā brāhmaṇagahapatikā tassā rattiyā accayena pahutaṃ
khādanīyaṃ bhojanīyaṃ ādāya yena icchānaṅgalavanasaṇḍo tenupasaṅkamiṃsu;
upasaṅkamitvā bahidvārakoṭṭhake aṭṭhaṃsu uccāsaddā mahāsaddā. Tena kho pana
samayena āyasmā nāgito bhagavato upaṭṭhāko hoti. Atha kho bhagavā āyasmantaṃ
nāgitaṃ āmantesi: “ke pana te, nāgita, uccāsaddā mahāsaddā kevaṭṭā maññe
macchavilope”ti? “Ete, bhante, icchānaṅgalakā brāhmaṇagahapatikā pahutaṃ
khādanīyaṃ bhojanīyaṃ ādāya bahidvārakoṭṭhake ṭhitā bhagavantaṃyeva uddissa
bhikkhusaṃghañcā”ti. “Māhaṃ, nāgita, yasena samāgamaṃ, mā ca mayā yaso. Yo kho,
nāgita, nayimassa nekkhammasukhassa pavivekasukhassa upasamasukhassa
sambodhasukhassa nikāmalābhī assa akicchalābhī akasiralābhī. Yassāhaṃ
nekkhammasukhassa pavivekasukhassa upasamasukhassa sambodhasukhassa <span class="var" title='[{"note":"bahūsu","var":"nikāmalābhī assaṃ "}]'>nikāmalābhī</span>
akicchalābhī akasiralābhī, so taṃ mīḷhasukhaṃ middhasukhaṃ lābhasakkārasilokasukhaṃ sādiyeyyā”ti.</p>
<p>
<a class="sc" id="3"></a>
<a class="pts" id="pts4.342"></a>
<a id="p_17A8_827" class="ms"></a>
“Adhivāsetu dāni, bhante, bhagavā. Adhivāsetu sugato. Adhivāsanakālo dāni,
bhante, bhagavato. Yena yeneva dāni, bhante, bhagavā gamissati tanninnāva
bhavissanti brāhmaṇagahapatikā negamā ceva jānapadā ca. Seyyathāpi, bhante,
thullaphusitake deve vassante yathāninnaṃ udakāni pavattanti; evamevaṃ kho,
bhante, yena yeneva dāni bhagavā gamissati tanninnāva bhavissanti
brāhmaṇagahapatikā negamā ceva jānapadā ca. Taṃ kissa hetu? Tathā hi, bhante,
bhagavato sīlapaññāṇan”ti.</p>
<p>
<a class="sc" id="4"></a>
<a id="p_17A8_828" class="ms"></a>
“Māhaṃ, nāgita, yasena samāgamaṃ, mā ca mayā yaso. Yo kho, nāgita, nayimassa
nekkhammasukhassa pavivekasukhassa upasamasukhassa sambodhasukhassa nikāmalābhī
assa akicchalābhī akasiralābhī. Yassāhaṃ nekkhammasukhassa pavivekasukhassa
upasamasukhassa sambodhasukhassa nikāmalābhī akicchalābhī akasiralābhī, so taṃ
mīḷhasukhaṃ middhasukhaṃ lābhasakkārasilokasukhaṃ sādiyeyya.</p>
<p>
<a class="sc" id="5"></a>
<a class="pts" id="pts4.343"></a>
<a id="p_17A8_829" class="ms"></a>
Devatāpi kho, nāgita, <span class="var" title='[{"note":"?","var":"ekaccā imassa "}]'>ekaccā nayimassa</span> nekkhammasukhassa pavivekasukhassa
<span class="var" title='[{"note":"idaṃ padaṃ katthaci"}]'>upasamasukhassa sambodhasukhassa nikāmalābhiniyo assu</span> <span class="var" title='[{"note":"?","var":"nikāmalābhiniyo akicchalābhiniyo "}]'>akicchalābhiniyo</span>
akasiralābhiniyo, yassāhaṃ nekkhammasukhassa pavivekasukhassa upasamasukhassa
sambodhasukhassa nikāmalābhī akicchalābhī akasiralābhī. <span class="var" title='[{"note":"?","var":"tāsampi "}]'>Tumhākampi</span> kho, nāgita,
saṅgamma samāgamma saṅgaṇikavihāraṃ <span class="var" title='[{"note":"?","var":"anuyutte viharante disvā "}]'>anuyuttānaṃ viharataṃ</span> evaṃ hoti: ‘<span class="var" title='[{"eds":["bj","s1","s2","s3","pts1"],"var":"naha nūna me "}]'>na hi
nūname</span> āyasmanto imassa nekkhammasukhassa pavivekasukhassa upasamasukhassa
<span class="var" title='[{"note":"idaṃ padaṃ katthaci"}]'>sambodhasukhassa nikāmalābhino assu</span> akicchalābhino akasiralābhino. Yassāhaṃ
nekkhammasukhassa pavivekasukhassa upasamasukhassa sambodhasukhassa nikāmalābhī
akicchalābhī akasiralābhī. Tathā hi paname āyasmanto saṅgamma samāgamma
saṅgaṇikavihāraṃ anuyuttā viharanti’.</p>
<p>
<a class="sc" id="6"></a>
<a id="p_17A8_830" class="ms"></a>
Idhāhaṃ, nāgita, bhikkhū passāmi aññamaññaṃ <span class="var" title='[{"eds":["bj","pts1","mr"],"var":"aṅgulipatodakehi "},{"eds":["s1","s2","s3"],"var":"aṅgulipaṭodakena "}]'>aṅgulipatodakena</span> sañjagghante
saṅkīḷante. Tassa mayhaṃ, nāgita, evaṃ hoti: ‘na hi nūname āyasmanto imassa
nekkhammasukhassa pavivekasukhassa upasamasukhassa sambodhasukhassa
nikāmalābhino assu akicchalābhino akasiralābhino. Yassāhaṃ nekkhammasukhassa
pavivekasukhassa upasamasukhassa sambodhasukhassa nikāmalābhī akicchalābhī
akasiralābhī. Tathā hi paname āyasmanto aññamaññaṃ aṅgulipatodakena
sañjagghanti saṅkīḷanti’. <span class="brnum">(1)</span></p>
<p>
<a class="sc" id="7"></a>
<a id="p_17A8_831" class="ms"></a>
Idha <span class="var" title='[{"eds":["bj","pts1","mr"],"var":"idhāhaṃ "}]'>panāhaṃ</span>, nāgita, bhikkhū passāmi yāvadatthaṃ udarāvadehakaṃ bhuñjitvā
seyyasukhaṃ passasukhaṃ middhasukhaṃ anuyutte viharante. Tassa mayhaṃ, nāgita,
evaṃ hoti: ‘na hi nūname āyasmanto imassa nekkhammasukhassa pavivekasukhassa
upasamasukhassa sambodhasukhassa nikāmalābhino assu akicchalābhino
akasiralābhino. Yassāhaṃ nekkhammasukhassa pavivekasukhassa upasamasukhassa
sambodhasukhassa nikāmalābhī akicchalābhī akasiralābhī. Tathā hi paname
āyasmanto yāvadatthaṃ udarāvadehakaṃ bhuñjitvā seyyasukhaṃ passasukhaṃ
middhasukhaṃ anuyuttā viharanti’. <span class="brnum">(2)</span></p>
<p>
<a class="sc" id="8"></a>
<a class="pts" id="pts4.344"></a>
<a id="p_17A8_832" class="ms"></a>
<span class="var" title='[{"note":"?","var":"idha panāhaṃ "}]'>Idhāhaṃ</span>, nāgita, bhikkhuṃ passāmi gāmantavihāriṃ samāhitaṃ nisinnaṃ. Tassa
mayhaṃ, nāgita, evaṃ hoti: ‘idāni <span class="var" title='[{"note":"katthaci","var":"idānimaṃ "}]'>imaṃ</span> āyasmantaṃ ārāmiko vā <span class="var" title='[{"eds":["bj"],"var":"paccessati "},{"eds":["pts1"],"var":"saccessati "},{"eds":["mr"],"var":"upaṭṭhahati "}]'>upaṭṭhahissati</span>
samaṇuddeso vā. <span class="var" title='[{"note":"?","var":"so taṃ tamhā "}]'>Taṃ tamhā</span> samādhimhā cāvessatī’ti. Tenāhaṃ, nāgita, tassa
bhikkhuno na attamano homi gāmantavihārena. <span class="brnum">(3)</span></p>
<p>
<a class="sc" id="9"></a>
<a id="p_17A8_833" class="ms"></a>
Idha panāhaṃ, nāgita, bhikkhuṃ passāmi āraññikaṃ araññe pacalāyamānaṃ nisinnaṃ.
Tassa mayhaṃ, nāgita, evaṃ hoti: ‘idāni ayamāyasmā imaṃ niddākilamathaṃ
paṭivinodetvā araññasaññaṃyeva manasi karissati ekattan’ti. Tenāhaṃ, nāgita,
tassa bhikkhuno attamano homi araññavihārena. <span class="brnum">(4)</span></p>
<p>
<a class="sc" id="10"></a>
<a id="p_17A8_834" class="ms"></a>
Idha panāhaṃ, nāgita, bhikkhuṃ passāmi āraññikaṃ araññe asamāhitaṃ nisinnaṃ.
Tassa mayhaṃ, nāgita, evaṃ hoti: ‘idāni ayamāyasmā asamāhitaṃ vā cittaṃ
<span class="var" title='[{"note":"katthaci","var":"samādahessati "}]'>samādahissati</span>, samāhitaṃ vā cittaṃ anurakkhissatī’ti. Tenāhaṃ, nāgita, tassa
bhikkhuno attamano homi araññavihārena. <span class="brnum">(5)</span></p>
<p>
<a class="sc" id="11"></a>
<a id="p_17A8_835" class="ms"></a>
Idha panāhaṃ, nāgita, bhikkhuṃ passāmi āraññikaṃ araññe samāhitaṃ nisinnaṃ.
Tassa mayhaṃ, nāgita, evaṃ hoti: ‘idāni ayamāyasmā avimuttaṃ vā cittaṃ
vimuccissati, vimuttaṃ vā cittaṃ anurakkhissatī’ti. Tenāhaṃ, nāgita, tassa
bhikkhuno attamano homi araññavihārena. <span class="brnum">(6)</span></p>
<div class="var long-var" title=" etthantare pāṭho 16A6:267 chakkanipāteyeva dissati, na ettha"><p>
<a class="sc" id="12"></a>
<a id="p_17A8_836" class="ms"></a>


Idha panāhaṃ, nāgita, bhikkhuṃ passāmi gāmantavihāriṃ lābhiṃ
cīvarapiṇḍapātasenāsanagilānapaccayabhesajjaparikkhārānaṃ. So taṃ
lābhasakkārasilokaṃ nikāmayamāno riñcati paṭisallānaṃ, riñcati
araññavanapatthāni pantāni senāsanāni; gāmanigamarājadhāniṃ osaritvā vāsaṃ
kappeti. Tenāhaṃ, nāgita, tassa bhikkhuno na attamano homi gāmantavihārena. <span class="brnum">(7)</span></p>
<p>
<a class="sc" id="13"></a>
<a id="p_17A8_837" class="ms"></a>
Idha panāhaṃ, nāgita, bhikkhuṃ passāmi āraññikaṃ lābhiṃ cīvarapiṇḍapātasenāsanagilānapaccayabhesajjaparikkhārānaṃ. So taṃ lābhasakkārasilokaṃ paṭipaṇāmetvā na riñcati paṭisallānaṃ, na riñcati araññavanapatthāni pantāni senāsanāni. Tenāhaṃ, nāgita, tassa bhikkhuno attamano homi araññavihārena. <span class="brnum">(8)</span></p>
<p>
<a class="sc" id="14"></a>
<a id="p_17A8_838" class="ms"></a>
<span class="var" title='[{"note":"katthaci","var":"yasmiṃhaṃ "}]'>Yasmāhaṃ</span>, nāgita, samaye addhānamaggappaṭipanno na kañci passāmi purato vā
pacchato vā, phāsu me, nāgita, tasmiṃ samaye hoti antamaso uccārapassāvakammāyā”ti.</p>
</div><p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Sativagga</span>
<span class="hidden">Satisampajaññasutta</span>
</div>
</section>
<a class="previous" href="/pi/an8.85">◀ Aṅguttara Nikāya  8.85</a><a class="top" href="#"> ▲ TOP </a><a class="next" href="/pi/an8.87">Aṅguttara Nikāya  8.87 ▶</a>
</div>
</body>
</html>