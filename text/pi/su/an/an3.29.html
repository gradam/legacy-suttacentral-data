<!DOCTYPE html>
<html data-prev="an3.28" data-next="an3.30">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.29">
<article>
<div class="hgroup">
<p class="division">Aṅguttara Nikāya 3</p>
<p>3. Puggalavagga</p>
<h1>29. Andhasutta</h1>
</div>
<p><a class="sc" id="1"></a><a class="pts1" id="pts1.129"></a><a id="p_15A3_142" class="ms"></a><a class="msdiv" id="msdiv_29"></a>“Tayome, bhikkhave, puggalā santo saṃvijjamānā lokasmiṃ. Katame tayo? Andho,
ekacakkhu, dvicakkhu. Katamo ca, bhikkhave, puggalo andho? Idha, bhikkhave,
ekaccassa puggalassa tathārūpaṃ cakkhu na hoti yathārūpena cakkhunā anadhigataṃ
vā bhogaṃ adhigaccheyya adhigataṃ vā bhogaṃ <span class="var" title="phātikareyya (bj)" id="note60">phātiṃ kareyya</span>; tathā­rūpam­pissa
cakkhu na hoti yathārūpena cakkhunā kusalākusale dhamme jāneyya, sāvajjānavajje
dhamme jāneyya, hīnappaṇīte dhamme jāneyya, kaṇha­suk­ka­sappa­ṭi­bhāge dhamme
jāneyya. Ayaṃ vuccati, bhikkhave, puggalo andho.</p>
<p><a class="sc" id="2"></a><a id="p_15A3_143" class="ms"></a>Katamo ca, bhikkhave, puggalo ekacakkhu? Idha, bhikkhave, ekaccassa puggalassa
tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya
adhigataṃ vā bhogaṃ <span class="var" title="phāti kareyya (bj)" id="note61">phātiṃ kareyya</span>; <span class="var" title="tathā­rūpam­pissa (bj, s2, s3, km, pts1, mr) | tathārūpassa (s1)" id="note62">tathārūpaṃ panassa</span> cakkhu na hoti
yathārūpena cakkhunā kusalākusale dhamme jāneyya, sāvajjānavajje dhamme
jāneyya, hīnappaṇīte dhamme jāneyya, kaṇha­suk­ka­sappa­ṭi­bhāge dhamme jāneyya.
Ayaṃ vuccati, bhikkhave, puggalo ekacakkhu.</p>
<p><a class="sc" id="3"></a><a id="p_15A3_144" class="ms"></a>Katamo ca, bhikkhave, puggalo dvicakkhu? Idha, bhikkhave, ekaccassa puggalassa
tathārūpaṃ cakkhu hoti yathārūpena cakkhunā anadhigataṃ vā bhogaṃ
adhigaccheyya, adhigataṃ vā bhogaṃ phātiṃ kareyya; tathā­rūpam­pissa cakkhu hoti
yathārūpena cakkhunā kusalākusale dhamme jāneyya; sāvajjānavajje dhamme
jāneyya, hīnappaṇīte dhamme jāneyya, kaṇha­suk­ka­sappa­ṭi­bhāge dhamme jāneyya.
Ayaṃ vuccati, bhikkhave, puggalo dvicakkhu. Ime kho, bhikkhave, tayo puggalā
santo saṃvijjamānā lokasminti.</p>
<blockquote class="gatha">
<p><a class="sc" id="4"></a><a id="p_15A3_145" class="ms"></a>Na ceva bhogā tathārūpā,<br>
na ca puññāni kubbati;<br>
Ubhayattha kaliggāho,<br>
andhassa hatacakkhuno.
</p>
<p><a class="sc" id="5"></a><a id="p_15A3_146" class="ms"></a>Athāparāyaṃ akkhāto,<br>
Ekacakkhu ca puggalo;<br>
Dhammādhammena <span class="var" title="sasaṭho (bj) | saṃsaṭṭho (s1-3, km, pts1) | saṭhoti (mr)" id="note63">saṭhoso</span>,<br>
Bhogāni pariyesati.
</p>
<p><a class="sc" id="6"></a><a id="p_15A3_147" class="ms"></a>Theyyena kūṭakammena,<br>
musāvādena cūbhayaṃ;<br>
Kusalo hoti <span class="var" title="saṃhātuṃ (s1-3)" id="note64">saṅghātuṃ</span>,<br>
kāmabhogī ca mānavo;<br>
Ito so nirayaṃ gantvā,<br>
ekacakkhu vihaññati.
</p>
<p><a class="sc" id="7"></a><a id="p_15A3_148" class="ms"></a>Dvicakkhu pana akkhāto,<br>
seṭṭho purisapuggalo;<br>
Dhammaladdhehi bhogehi,<br>
uṭṭhā­nādhi­gataṃ dhanaṃ.
</p>
<p><a class="sc" id="8"></a><a class="pts1" id="pts1.130"></a><a id="p_15A3_149" class="ms"></a>Dadāti seṭṭhasaṅkappo,<br>
abyaggamānaso naro;<br>
Upeti bhaddakaṃ ṭhānaṃ,<br>
yattha gantvā na socati.
</p>
<p><a class="sc" id="9"></a><a id="p_15A3_150" class="ms"></a>Andhañca ekacakkhuñca,<br>
ārakā parivajjaye;<br>
Dvicakkhuṃ pana sevetha,<br>
seṭṭhaṃ purisapuggalan”ti.
</p>
</blockquote>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Puggalavagga</span>
<span class="hidden">Samiddhasutta</span>
</aside>
</section>
<a class="previous" href="/pi/an3.28">◀ Aṅguttara Nikāya  3.28</a><a class="top" href="#"> ▲ TOP </a><a class="next" href="/pi/an3.30">Aṅguttara Nikāya  3.30 ▶</a></div>
</body>
</html>