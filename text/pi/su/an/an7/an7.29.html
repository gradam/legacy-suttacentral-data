<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.29">
<article>
<div class="hgroup">
<p class="division">Aṅguttara Nikāya 7</p>
<p>3. Vajji­satta­ka­vagga</p>
<h1><span class="var" title="upāsa­ka­apari­bhāgi­ya­suttaṃ (bj)" id="note45">29. Dutiya­pari­hāni­sutta</span></h1>
</div>
<p><a class="sc" id="1"></a><a class="ms" id="p_16A7_148"></a><a class="msdiv" id="msdiv29"></a>“Sattime, bhikkhave, dhammā upāsakassa parihānāya saṃvattanti. Katame satta? Bhik­khu­dassa­naṃ hāpeti, saddham­mas­savanaṃ pamajjati, adhisīle na sikkhati, appasādabahulo hoti, bhikkhūsu theresu ceva navesu ca majjhimesu ca upārambhacitto dhammaṃ suṇāti randhagavesī, ito bahiddhā dakkhiṇeyyaṃ gavesati, tattha ca pubbakāraṃ karoti. Ime kho, bhikkhave, satta dhammā upāsakassa parihānāya saṃvattanti.</p>
<p><a class="sc" id="2"></a><a class="ms" id="p_16A7_149"></a>Sattime, bhikkhave, dhammā upāsakassa aparihānāya saṃvattanti. Katame satta? Bhik­khu­dassa­naṃ na hāpeti, saddham­mas­savanaṃ nappamajjati, adhisīle sikkhati, pasādabahulo hoti, bhikkhūsu theresu ceva navesu ca majjhimesu ca anu­pāram­bha­citto dhammaṃ suṇāti na randhagavesī, na ito bahiddhā dakkhiṇeyyaṃ gavesati, idha ca pubbakāraṃ karoti. Ime kho, bhikkhave, satta dhammā upāsakassa aparihānāya saṃvattantī”ti. Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="3"></a><a class="pts" id="pts4.26"></a><a class="ms" id="p_16A7_150"></a>“Dassanaṃ bhāvitattānaṃ,<br> Yo hāpeti upāsako;<br> Savanañca ariyadhammānaṃ,<br> Adhisīle na sikkhati.
</p>
<p><a class="sc" id="4"></a><a class="ms" id="p_16A7_151"></a>Appasādo ca bhikkhūsu,<br> bhiyyo bhiyyo pavaḍḍhati;<br> Upāram­bha­ka­citto ca,<br> saddhammaṃ sotumicchati.
</p>
<p><a class="sc" id="5"></a><a class="ms" id="p_16A7_152"></a>Ito ca bahiddhā aññaṃ,<br> dakkhiṇeyyaṃ gavesati;<br> Tattheva ca pubbakāraṃ,<br> yo karoti upāsako.
</p>
<p><a class="sc" id="6"></a><a class="ms" id="p_16A7_153"></a>Ete kho parihāniye,<br> satta dhamme sudesite;<br> Upāsako sevamāno,<br> saddhammā parihāyati.
</p>
<p><a class="sc" id="7"></a><a class="ms" id="p_16A7_154"></a>Dassanaṃ bhāvitattānaṃ,<br> Yo na hāpeti upāsako;<br> Savanañca ariyadhammānaṃ,<br> Adhisīle ca sikkhati.
</p>
<p><a class="sc" id="8"></a><a class="ms" id="p_16A7_155"></a>Pasādo cassa bhikkhūsu,<br> bhiyyo bhiyyo pavaḍḍhati;<br> Anu­pāram­bha­citto ca,<br> saddhammaṃ sotumicchati.
</p>
<p><a class="sc" id="9"></a><a class="ms" id="p_16A7_156"></a>Na ito bahiddhā aññaṃ,<br> dakkhiṇeyyaṃ gavesati;<br> Idheva ca pubbakāraṃ,<br> yo karoti upāsako.
</p>
<p><a class="sc" id="10"></a><a class="ms" id="p_16A7_157"></a>Ete kho aparihāniye,<br> Satta dhamme sudesite;<br> Upāsako sevamāno,<br> Saddhammā na parihāyatī”ti.
</p>
</blockquote>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Vajji­satta­ka­vagga</span> <span class="hidden">Sārandadasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>