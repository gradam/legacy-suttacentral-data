<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.99">
<article>
<div id="an5.99" class="hgroup">
<p class="division">Aṅguttara Nikāya 5</p>
<p>10. Kakudhavagga</p>
<h1>99. Sīhasutta</h1>
</div>
<p><a class="sc" id="1"></a>
<a class="pts1" id="pts3.122"></a>
<a id="p_16A5_589" class="ms"></a>
<a class="msdiv" id="msdiv_99"></a>
“Sīho, bhikkhave, migarājā sāyanhasamayaṃ āsayā nikkhamati; āsayā nikkhamitvā
vijambhati; vijambhitvā samantā <span class="var" title="catuddisā (s1-3, km, pts1, mr)" id="note260">catuddisaṃ</span> anuviloketi; samantā <span class="var" title="catuddisā (s1-3, km, pts1, mr)" id="note261">catuddisaṃ</span>
anuviloketvā tikkhattuṃ sīhanādaṃ nadati; tikkhattuṃ sīhanādaṃ naditvā gocarāya
pakkamati. So hatthissa cepi pahāraṃ deti, sakkaccaññeva pahāraṃ deti, no
asakkaccaṃ; <span class="var" title="mahisassa (bj) | mahīsassa (s1-3, km, pts1)" id="note262">mahiṃsassa</span> cepi pahāraṃ deti, sakkaccaññeva pahāraṃ deti, no
asakkaccaṃ; gavassa cepi pahāraṃ deti, sakkaccaññeva pahāraṃ deti, no
asakkaccaṃ; dīpissa cepi pahāraṃ deti, sakkaccaññeva pahāraṃ deti, no
asakkaccaṃ; khudda­kā­nañ­cepi pāṇānaṃ pahāraṃ deti antamaso <span class="var" title="sasaviḷārānaṃ (pts1) | sasabiḷārānaṃ (mr)" id="note263">sasa­biḷārā­nampi</span>,
sakkaccaññeva pahāraṃ deti, no asakkaccaṃ. Taṃ kissa hetu? ‘Mā me yoggapatho
nassā’ti.</p>
<p><a class="sc" id="2"></a>
<a id="p_16A5_590" class="ms"></a>
Sīhoti kho, bhikkhave, tathā­gatas­setaṃ adhivacanaṃ arahato sammā­sambud­dhassa.
Yaṃ kho, bhikkhave, tathāgato parisāya dhammaṃ deseti, idamassa hoti
sīhanādasmiṃ. Bhikkhūnañcepi, bhikkhave, tathāgato dhammaṃ deseti,
sakkaccaññeva tathāgato dhammaṃ deseti, no asakkaccaṃ; ­bhik­khu­nī­nañ­cepi,
bhikkhave, tathāgato dhammaṃ deseti, sakkaccaññeva tathāgato dhammaṃ deseti, no
asakkaccaṃ; upāsakānañcepi, bhikkhave, tathāgato dhammaṃ deseti, sakkaccaññeva
tathāgato dhammaṃ deseti, no asakkaccaṃ; upāsikānañcepi, bhikkhave, tathāgato
dhammaṃ deseti, sakkaccaññeva tathāgato dhammaṃ deseti, no asakkaccaṃ;
puthuj­janā­nañ­cepi, bhikkhave, tathāgato dhammaṃ deseti antamaso
<span class="var" title="anna­bhāra­ne­sādānaṃ (mr)" id="note264">anna­bhāra­ne­sādānampi</span>, sakkaccaññeva tathāgato dhammaṃ deseti, no asakkaccaṃ.
Taṃ kissa hetu? Dhammagaru, bhikkhave, tathāgato dhammagāravo”ti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Kakudhavagga</span>
<span class="hidden">Paṭha­ma­sam­padā­sutta</span>
</div>
</section>
<a class="previous" href="/pi/an5.98">◀ Aṅguttara Nikāya  5.98</a><a class="top" href="#"> ▲ TOP </a><a class="next" href="/pi/an5.100">Aṅguttara Nikāya  5.100 ▶</a>
</div>
</body>
</html>