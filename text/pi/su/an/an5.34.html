<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.34">
<article>
<div id="an5.34" class="hgroup">
<p class="division">Aṅguttara Nikāya 5</p>
<p>4. Sumanavagga</p>
<h1>34. Sīhasenāpatisutta</h1>
</div>
<p>
<a class="sc" id="1"></a>
<a class="pts" id="pts3.39"></a>
<a id="p_16A5_172" class="ms"></a>
<a class="msdiv" id="msdiv_34"></a>
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho sīho
senāpati yena bhagavā tenupasaṅkami; upasaṅkamitvā bhagavantaṃ abhivādetvā
ekamantaṃ nisīdi. Ekamantaṃ nisinno kho sīho senāpati bhagavantaṃ etadavoca:
“sakkā nu kho, bhante, bhagavā sandiṭṭhikaṃ dānaphalaṃ paññāpetun”ti?</p>
<p>
<a class="sc" id="2"></a>
<a id="p_16A5_173" class="ms"></a>
“Sakkā, sīhā”ti bhagavā avoca: “dāyako, sīha, dānapati bahuno janassa piyo hoti
manāpo. Yampi, sīha, dāyako dānapati bahuno janassa piyo hoti manāpo, idampi
sandiṭṭhikaṃ dānaphalaṃ.</p>
<p>
<a class="sc" id="3"></a>
<a id="p_16A5_174" class="ms"></a>
Puna caparaṃ, sīha, dāyakaṃ dānapatiṃ santo sappurisā bhajanti. Yampi, sīha,
dāyakaṃ dānapatiṃ santo sappurisā bhajanti, idampi sandiṭṭhikaṃ dānaphalaṃ.</p>
<p>
<a class="sc" id="4"></a>
<a id="p_16A5_175" class="ms"></a>
Puna caparaṃ, sīha, dāyakassa dānapatino kalyāṇo kittisaddo abbhuggacchati.
Yampi, sīha, dāyakassa dānapatino kalyāṇo kittisaddo abbhuggacchati, idampi
sandiṭṭhikaṃ dānaphalaṃ.</p>
<p>
<a class="sc" id="5"></a>
<a id="p_16A5_176" class="ms"></a>
Puna caparaṃ, sīha, dāyako dānapati yaṃ yadeva parisaṃ upasaṅkamati–  yadi
khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ– 
<span class="var" title='[{"eds":["bj"],"var":"visāradova "}]'>visārado</span> upasaṅkamati amaṅkubhūto. Yampi, sīha, dāyako dānapati yaṃ yadeva
parisaṃ upasaṅkamati–  yadi khattiyaparisaṃ yadi brāhmaṇaparisaṃ yadi
gahapatiparisaṃ yadi samaṇaparisaṃ–  visārado upasaṅkamati amaṅkubhūto, idampi
sandiṭṭhikaṃ dānaphalaṃ.</p>
<p>
<a class="sc" id="6"></a>
<a id="p_16A5_177" class="ms"></a>
Puna caparaṃ, sīha, dāyako dānapati kāyassa bhedā paraṃ maraṇā sugatiṃ saggaṃ
lokaṃ upapajjati. Yampi, sīha, dāyako dānapati kāyassa bhedā paraṃ maraṇā
sugatiṃ saggaṃ lokaṃ upapajjati, <span class="var" title='[{"eds":["s1","s2","s3","pts1"],"var":"idaṃpi "},{"eds":["mr"],"var":"idampi sīha "}]'>idaṃ</span> samparāyikaṃ dānaphalan”ti.</p>
<p>
<a class="sc" id="7"></a>
<a class="pts" id="pts3.40"></a>
<a id="p_16A5_178" class="ms"></a>
Evaṃ vutte, sīho senāpati bhagavantaṃ etadavoca: “yānimāni, bhante, bhagavatā
cattāri sandiṭṭhikāni dānaphalāni akkhātāni, nāhaṃ ettha bhagavato saddhāya
gacchāmi; ahaṃ petāni jānāmi. Ahaṃ, bhante, dāyako dānapati bahuno janassa piyo
manāpo. Ahaṃ, bhante, dāyako dānapati; maṃ santo sappurisā bhajanti. Ahaṃ,
bhante, dāyako dānapati; mayhaṃ kalyāṇo kittisaddo abbhuggato: ‘sīho senāpati
dāyako kārako saṅghupaṭṭhāko’ti. Ahaṃ, bhante, dāyako dānapati yaṃ yadeva
parisaṃ upasaṅkamāmi–  yadi khattiyaparisaṃ yadi brāhmaṇaparisaṃ yadi
gahapatiparisaṃ yadi samaṇaparisaṃ–  visārado upasaṅkamāmi amaṅkubhūto.
Yānimāni, bhante, bhagavatā cattāri sandiṭṭhikāni dānaphalāni akkhātāni, nāhaṃ
ettha bhagavato saddhāya gacchāmi; ahaṃ petāni jānāmi. Yañca kho maṃ, bhante,
bhagavā evamāha: ‘dāyako, sīha, dānapati kāyassa bhedā paraṃ maraṇā sugatiṃ
saggaṃ lokaṃ upapajjatī’ti, etāhaṃ na jānāmi; ettha ca panāhaṃ bhagavato
saddhāya gacchāmī”ti. “Evametaṃ, sīha, evametaṃ, sīha. Dāyako dānapati kāyassa
bhedā paraṃ maraṇā sugatiṃ saggaṃ lokaṃ upapajjatīti.</p>
<blockquote class="gatha">
<p>
<a class="sc" id="8"></a>
<a id="p_16A5_179" class="ms"></a>
<span class="cross" title='[{"bm":"1","desc":"3 Suttādhiṭṭhānatatiyabhūmi","lang":"pi","uid":"pe3"}]'>^</span>

Dadaṃ piyo hoti bhajanti naṃ bahū,<br>
Kittiñca pappoti <span class="var" title='[{"eds":["bj"],"var":"yasobhivaḍḍhati "},{"eds":["s1","s2","s3","km"],"var":"yasassa vaḍḍhati "},{"eds":["mr"],"var":"yasaṃ pavaḍḍhati "}]'>yaso ca vaḍḍhati</span>;<br>
Amaṅkubhūto parisaṃ vigāhati,<br>
Visārado hoti naro amaccharī.
</p>
<p>
<a class="sc" id="9"></a>
<a id="p_16A5_180" class="ms"></a>
Tasmā hi dānāni dadanti paṇḍitā,<br>
Vineyya maccheramalaṃ sukhesino;<br>
Te dīgharattaṃ tidive patiṭṭhitā,<br>
Devānaṃ <span class="var" title='[{"eds":["bj"],"var":"sahabyataṃ gatā ramanti "},{"eds":["mr"],"var":"sahabyatā ramanti te "}]'>sahabyagatā ramanti te</span>.
</p>
<p>
<a class="sc" id="10"></a>
<a id="p_16A5_181" class="ms"></a>
Katāvakāsā katakusalā ito <span class="var" title='[{"eds":["bj"],"var":"tato cutā "}]'>cutā</span>,<br>
Sayaṃpabhā anuvicaranti <span class="var" title='[{"eds":["s1","s2","s3","km"],"var":"nandane "}]'>nandanaṃ</span>;<br>
Te tattha nandanti ramanti modare,<br>
Samappitā kāmaguṇehi pañcahi;<br>
Katvāna vākyaṃ asitassa tādino,<br>
<span class="var" title='[{"eds":["s1","s2","s3","km"],"var":"kamanti sabbe "},{"eds":["mr"],"var":"ramanti sumanā "}]'>Ramanti sagge</span> sugatassa sāvakā”ti.
</p>
</blockquote>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Sumanavagga</span>
<span class="hidden">Sumanasutta</span>
</div>
</section>
<a class="previous" href="/pi/an5.33">◀ Aṅguttara Nikāya  5.33</a><a class="top" href="#"> ▲ TOP </a><a class="next" href="/pi/an5.35">Aṅguttara Nikāya  5.35 ▶</a>
</div>
</body>
</html>