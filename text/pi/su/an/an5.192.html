<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.192">
<article>
<div id="an5.192" class="hgroup">
<p class="division">Aṅguttara Nikāya 5</p>
<p>20. Brāhmaṇavagga</p>
<h1>192. Doṇabrāhmaṇasutta</h1>
</div>
<p>
<a class="sc" id="1"></a>
<a class="pts" id="pts3.223"></a>
<a id="p_16A5_1104" class="ms"></a>
<a class="msdiv" id="msdiv_192"></a>


Atha kho doṇo brāhmaṇo yena bhagavā tenupasaṅkami; upasaṅkamitvā bhagavatā
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho doṇo brāhmaṇo bhagavantaṃ etadavoca:</p>
<p>
<a class="sc" id="2"></a>
<a id="p_16A5_1105" class="ms"></a>
“Sutaṃ metaṃ, bho gotama: ‘na samaṇo gotamo brāhmaṇe jiṇṇe vuḍḍhe mahallake
addhagate vayoanuppatte abhivādeti vā paccuṭṭheti vā āsanena vā nimantetī’ti.
Tayidaṃ, bho gotama, tatheva. Na hi bhavaṃ gotamo brāhmaṇe jiṇṇe vuḍḍhe
mahallake addhagate vayoanuppatte abhivādeti vā paccuṭṭheti vā āsanena vā
nimanteti. Tayidaṃ, bho gotama, na sampannamevā”ti. “Tvampi no, doṇa, brāhmaṇo
paṭijānāsī”ti? “Yañhi taṃ, bho gotama, sammā vadamāno vadeyya: ‘brāhmaṇo ubhato
sujāto–  mātito ca pitito ca, saṃsuddhagahaṇiko, yāva sattamā pitāmahayugā
akkhitto anupakkuṭṭho jātivādena, ajjhāyako mantadharo, tiṇṇaṃ vedānaṃ pāragū
sanighaṇḍukeṭubhānaṃ sākkharappabhedānaṃ itihāsapañcamānaṃ, padako veyyākaraṇo
lokāyatamahāpurisalakkhaṇesu anavayo’ti, mameva taṃ, bho gotama, sammā
vadamāno vadeyya. Ahañhi, bho gotama, brāhmaṇo ubhato sujāto–  mātito ca pitito
ca, saṃsuddhagahaṇiko, yāva sattamā pitāmahayugā akkhitto anupakkuṭṭho
jātivādena, ajjhāyako mantadharo, tiṇṇaṃ vedānaṃ pāragū sanighaṇḍukeṭubhānaṃ
sākkharappabhedānaṃ itihāsapañcamānaṃ, padako veyyākaraṇo lokāyatamahāpurisalakkhaṇesu anavayo”ti.</p>
<p>
<a class="sc" id="3"></a>
<a class="pts" id="pts3.224"></a>
<a id="p_16A5_1106" class="ms"></a>
“Ye kho te, doṇa, <span class="cross" title='[{"bm":"156","desc":"Bhesajjakkhandhaka","lang":"pi","uid":"pi-tv-kd6"},{"bm":"58","desc":"Ambaṭṭhasutta","lang":"pi","uid":"dn3"},{"bm":"14","desc":"Tevijjasutta","lang":"pi","uid":"dn13"},{"bm":"29","desc":"Tevijjasutta","lang":"pi","uid":"dn13"},{"bm":"25","desc":"Caṅkīsutta","lang":"pi","uid":"mn95"}]'>^</span>brāhmaṇānaṃ pubbakā isayo mantānaṃ kattāro mantānaṃ
pavattāro, yesamidaṃ etarahi brāhmaṇā porāṇaṃ mantapadaṃ gītaṃ pavuttaṃ
samihitaṃ tadanugāyanti tadanubhāsanti bhāsitamanubhāsanti sajjhāyitamanusajjhāyanti vācitamanuvācenti, seyyathidaṃ–  aṭṭhako, vāmako, vāmadevo, vessāmitto, <span class="var" title='[{"eds":["bj"],"var":"yamataggi "}]'>yamadaggi</span>, aṅgīraso, bhāradvājo, vāseṭṭho, kassapo, bhagu; tyāssume pañca brāhmaṇe paññāpenti–  brahmasamaṃ, devasamaṃ, mariyādaṃ, sambhinnamariyādaṃ, brāhmaṇacaṇḍālaṃyeva pañcamaṃ. Tesaṃ tvaṃ doṇa, katamo”ti?</p>
<p>
<a class="sc" id="4"></a>
<a id="p_16A5_1107" class="ms"></a>
“Na kho mayaṃ, bho gotama, pañca brāhmaṇe jānāma, atha kho mayaṃ brāhmaṇātveva
jānāma. Sādhu me bhavaṃ gotamo tathā dhammaṃ desetu yathā ahaṃ ime pañca
brāhmaṇe jāneyyan”ti. “Tena hi, brāhmaṇa, suṇohi, sādhukaṃ manasi karohi;
bhāsissāmī”ti. “Evaṃ, bho”ti kho doṇo brāhmaṇo bhagavato paccassosi. Bhagavā
etadavoca: </p>
<p>
<a class="sc" id="5"></a>
<a id="p_16A5_1108" class="ms"></a>
“Kathañca, doṇa, brāhmaṇo brahmasamo hoti? Idha, doṇa, brāhmaṇo ubhato sujāto
hoti–  mātito ca pitito ca, saṃsuddhagahaṇiko, yāva sattamā pitāmahayugā
akkhitto anupakkuṭṭho jātivādena. So aṭṭhacattālīsavassāni <span class="var" title='[{"eds":["s1","s2","s3","mr"],"var":"komāraṃ brahmacariyaṃ "}]'>komārabrahmacariyaṃ</span>
carati mante adhīyamāno. Aṭṭhacattālīsavassāni komārabrahmacariyaṃ caritvā
mante adhīyitvā ācariyassa ācariyadhanaṃ pariyesati dhammeneva, no adhammena.</p>
<p>
<a class="sc" id="6"></a>
<a class="pts" id="pts3.225"></a>
<a id="p_16A5_1109" class="ms"></a>
Tattha ca, doṇa, ko dhammo? Neva kasiyā na vaṇijjāya na gorakkhena <span class="var" title='[{"eds":["mr"],"var":"na issattena "}]'>na
issatthena</span> na rājaporisena na sippaññatarena, kevalaṃ bhikkhācariyāya kapālaṃ
anatimaññamāno. So ācariyassa ācariyadhanaṃ <span class="var" title='[{"eds":["pts1"],"var":"nīyādetvā "},{"note":"katthaci","var":"niyyātetvā "}]'>niyyādetvā</span> kesamassuṃ ohāretvā
kāsāyāni vatthāni acchādetvā agārasmā anagāriyaṃ pabbajati. So evaṃ pabbajito
samāno mettāsahagatena cetasā ekaṃ disaṃ pharitvā viharati, tathā dutiyaṃ tathā
tatiyaṃ tathā <span class="var" title='[{"eds":["bj"],"var":"catutthiṃ "}]'>catutthaṃ</span>, iti uddhamadho tiriyaṃ sabbadhi sabbattatāya
sabbāvantaṃ lokaṃ mettāsahagatena cetasā vipulena mahaggatena appamāṇena
averena <span class="var" title='[{"eds":["bj","s1","s2","s3","mr"],"var":"abyāpajjhena "},{"eds":["pts1"],"var":"avyāpajjhena "},{"note":"?","var":"abyābajjhena "}]'>abyāpajjena</span> pharitvā viharati. Karuṇā … pe … muditā … upekkhāsahagatena
cetasā ekaṃ disaṃ pharitvā viharati, tathā dutiyaṃ tathā tatiyaṃ tathā
catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ
upekkhāsahagatena cetasā vipulena mahaggatena appamāṇena averena abyāpajjena
pharitvā viharati. So ime cattāro brahmavihāre bhāvetvā kāyassa bhedā paraṃ
maraṇā sugatiṃ brahmalokaṃ upapajjati. Evaṃ kho, doṇa, brāhmaṇo brahmasamo
hoti. <span class="brnum">(1)</span></p>
<p>
<a class="sc" id="7"></a>
<a class="pts" id="pts3.226"></a>
<a id="p_16A5_1110" class="ms"></a>
Kathañca, doṇa, brāhmaṇo devasamo hoti? Idha, doṇa, brāhmaṇo ubhato sujāto
hoti–  mātito ca pitito ca, saṃsuddhagahaṇiko, yāva sattamā pitāmahayugā
akkhitto anupakkuṭṭho jātivādena. So aṭṭhacattālīsavassāni komārabrahmacariyaṃ
carati mante adhīyamāno. Aṭṭhacattālīsavassāni komārabrahmacariyaṃ caritvā
mante adhīyitvā ācariyassa ācariyadhanaṃ pariyesati dhammeneva, no adhammena.
Tattha ca, doṇa, ko dhammo? Neva kasiyā na vaṇijjāya na gorakkhena na
issatthena na rājaporisena na sippaññatarena, kevalaṃ bhikkhācariyāya kapālaṃ
anatimaññamāno. So ācariyassa ācariyadhanaṃ niyyādetvā dāraṃ pariyesati
dhammeneva, no adhammena.</p>
<p>
<a class="sc" id="8"></a>
<a class="pts" id="pts3.227"></a>
<a id="p_16A5_1111" class="ms"></a>
Tattha ca, doṇa, ko dhammo? Neva kayena na vikkayena, brāhmaṇiṃyeva
udakūpassaṭṭhaṃ. So brāhmaṇiṃyeva gacchati, na khattiyiṃ na vessiṃ na suddiṃ na
caṇḍāliṃ na nesādiṃ <span class="var" title='[{"eds":["bj","s1","s2","s3","km","pts1"],"var":"na veṇiṃ "}]'>na veniṃ</span> na rathakāriṃ na pukkusiṃ gacchati, na gabbhiniṃ
gacchati, na pāyamānaṃ gacchati, na anutuniṃ gacchati. Kasmā ca, doṇa, brāhmaṇo
na gabbhiniṃ gacchati? Sace, doṇa, brāhmaṇo gabbhiniṃ gacchati, atimīḷhajo nāma
so hoti māṇavako vā <span class="var" title='[{"eds":["mr"],"var":"māṇavakī "}]'>māṇavikā</span> vā. Tasmā, doṇa, brāhmaṇo na gabbhiniṃ gacchati.
Kasmā ca, doṇa, brāhmaṇo na pāyamānaṃ gacchati? Sace, doṇa, brāhmaṇo pāyamānaṃ
gacchati, asucipaṭipīḷito nāma so hoti māṇavako vā māṇavikā vā. Tasmā, doṇa,
brāhmaṇo na pāyamānaṃ gacchati. Tassa sā hoti brāhmaṇī neva kāmatthā na
davatthā na ratatthā, pajatthāva brāhmaṇassa brāhmaṇī hoti. So methunaṃ
uppādetvā kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajati. So evaṃ pabbajito samāno vivicceva kāmehi … pe … catutthaṃ jhānaṃ
upasampajja viharati. So ime cattāro jhāne bhāvetvā kāyassa bhedā paraṃ maraṇā
sugatiṃ saggaṃ lokaṃ upapajjati. Evaṃ kho, doṇa, brāhmaṇo devasamo hoti. <span class="brnum">(2)</span></p>
<p>
<a class="sc" id="9"></a>
<a id="p_16A5_1112" class="ms"></a>
Kathañca, doṇa, brāhmaṇo mariyādo hoti? Idha, doṇa, brāhmaṇo ubhato sujāto
hoti–  mātito ca pitito ca, saṃsuddhagahaṇiko, yāva sattamā pitāmahayugā
akkhitto anupakkuṭṭho jātivādena. So aṭṭhacattālīsavassāni komārabrahmacariyaṃ
carati mante adhīyamāno. Aṭṭhacattālīsavassāni komārabrahmacariyaṃ caritvā
mante adhīyitvā ācariyassa ācariyadhanaṃ pariyesati dhammeneva, no adhammena.
Tattha ca, doṇa, ko dhammo? Neva kasiyā na vaṇijjāya na gorakkhena na
issatthena na rājaporisena na sippaññatarena, kevalaṃ bhikkhācariyāya kapālaṃ
anatimaññamāno. So ācariyassa ācariyadhanaṃ niyyādetvā dāraṃ pariyesati
dhammeneva, no adhammena.</p>
<p>
<a class="sc" id="10"></a>
<a id="p_16A5_1113" class="ms"></a>
Tattha ca, doṇa, ko dhammo? Neva kayena na vikkayena, brāhmaṇiṃyeva
udakūpassaṭṭhaṃ. So brāhmaṇiṃyeva gacchati, na khattiyiṃ na vessiṃ na suddiṃ na
caṇḍāliṃ na nesādiṃ na veniṃ na rathakāriṃ na pukkusiṃ gacchati, na gabbhiniṃ
gacchati, na pāyamānaṃ gacchati, na anutuniṃ gacchati. Kasmā ca, doṇa, brāhmaṇo
na gabbhiniṃ gacchati? Sace, doṇa, brāhmaṇo gabbhiniṃ gacchati, atimīḷhajo nāma
so hoti māṇavako vā māṇavikā vā. Tasmā, doṇa, brāhmaṇo na gabbhiniṃ gacchati.
Kasmā ca, doṇa, brāhmaṇo na pāyamānaṃ gacchati? Sace, doṇa, brāhmaṇo pāyamānaṃ
gacchati, asucipaṭipīḷito nāma so hoti māṇavako vā māṇavikā vā. Tasmā, doṇa,
brāhmaṇo na pāyamānaṃ gacchati. Tassa sā hoti brāhmaṇī neva kāmatthā na
davatthā na ratatthā, pajatthāva brāhmaṇassa brāhmaṇī hoti. So methunaṃ
uppādetvā tameva puttassādaṃ nikāmayamāno kuṭumbaṃ ajjhāvasati, na agārasmā
anagāriyaṃ pabbajati. Yāva porāṇānaṃ brāhmaṇānaṃ mariyādo tattha tiṭṭhati, taṃ
na vītikkamati. ‘Yāva porāṇānaṃ brāhmaṇānaṃ mariyādo tattha brāhmaṇo ṭhito taṃ
na vītikkamatī’ti, kho, doṇa, tasmā brāhmaṇo mariyādoti vuccati. Evaṃ kho,
doṇa, brāhmaṇo mariyādo hoti. <span class="brnum">(3)</span></p>
<p>
<a class="sc" id="11"></a>
<a class="pts" id="pts3.228"></a>
<a id="p_16A5_1114" class="ms"></a>
Kathañca, doṇa, brāhmaṇo sambhinnamariyādo hoti? Idha, doṇa, brāhmaṇo ubhato
sujāto hoti–  mātito ca pitito ca, saṃsuddhagahaṇiko, yāva sattamā pitāmahayugā
akkhitto anupakkuṭṭho jātivādena. So aṭṭhacattālīsavassāni komārabrahmacariyaṃ
carati mante adhīyamāno. Aṭṭhacattālīsavassāni komārabrahmacariyaṃ caritvā
mante adhīyitvā ācariyassa ācariyadhanaṃ pariyesati dhammeneva, no adhammena.</p>
<p>
<a class="sc" id="12"></a>
<a id="p_16A5_1115" class="ms"></a>
Tattha ca, doṇa, ko dhammo? Neva kasiyā na vaṇijjāya na gorakkhena na
issatthena na rājaporisena na sippaññatarena, kevalaṃ bhikkhācariyāya kapālaṃ
anatimaññamāno. So ācariyassa ācariyadhanaṃ niyyādetvā dāraṃ pariyesati
dhammenapi adhammenapi kayenapi vikkayenapi brāhmaṇimpi udakūpassaṭṭhaṃ. So
brāhmaṇimpi gacchati khattiyimpi gacchati vessimpi gacchati suddimpi gacchati
caṇḍālimpi gacchati nesādimpi gacchati venimpi gacchati rathakārimpi gacchati
pukkusimpi gacchati gabbhinimpi gacchati pāyamānampi gacchati utunimpi gacchati
anutunimpi gacchati. Tassa sā hoti brāhmaṇī kāmatthāpi davatthāpi ratatthāpi
pajatthāpi brāhmaṇassa brāhmaṇī hoti. Yāva porāṇānaṃ brāhmaṇānaṃ mariyādo
tattha na tiṭṭhati, taṃ vītikkamati. ‘Yāva porāṇānaṃ brāhmaṇānaṃ mariyādo
tattha brāhmaṇo na ṭhito taṃ vītikkamatī’ti kho, doṇa, tasmā brāhmaṇo
sambhinnamariyādoti vuccati. Evaṃ kho, doṇa, brāhmaṇo sambhinnamariyādo hoti. <span class="brnum">(4)</span></p>
<p>
<a class="sc" id="13"></a>
<a class="pts" id="pts3.229"></a>
<a id="p_16A5_1116" class="ms"></a>
Kathañca, doṇa, brāhmaṇo brāhmaṇacaṇḍālo hoti? Idha, doṇa, brāhmaṇo ubhato
sujāto hoti–  mātito ca pitito ca, saṃsuddhagahaṇiko, yāva sattamā pitāmahayugā
akkhitto anupakkuṭṭho jātivādena. So aṭṭhacattālīsavassāni komārabrahmacariyaṃ
carati mante adhīyamāno. Aṭṭhacattālīsavassāni komārabrahmacariyaṃ caritvā
mante adhīyitvā ācariyassa ācariyadhanaṃ pariyesati dhammenapi adhammenapi
kasiyāpi vaṇijjāyapi gorakkhenapi issatthenapi rājaporisenapi sippaññatarenapi,
kevalampi bhikkhācariyāya, kapālaṃ anatimaññamāno.</p>
<p>
<a class="sc" id="14"></a>
<a id="p_16A5_1117" class="ms"></a>
So ācariyassa ācariyadhanaṃ niyyādetvā dāraṃ pariyesati dhammenapi adhammenapi
kayenapi vikkayenapi brāhmaṇimpi udakūpassaṭṭhaṃ. So brāhmaṇimpi gacchati
khattiyimpi gacchati vessimpi gacchati suddimpi gacchati caṇḍālimpi gacchati
nesādimpi gacchati venimpi gacchati rathakārimpi gacchati pukkusimpi gacchati
gabbhinimpi gacchati pāyamānampi gacchati utunimpi gacchati anutunimpi
gacchati. Tassa sā hoti brāhmaṇī kāmatthāpi davatthāpi ratatthāpi pajatthāpi
brāhmaṇassa brāhmaṇī hoti. So sabbakammehi <span class="var" title='[{"eds":["s1","s2","s3","mr"],"var":"jīvitaṃ "}]'>jīvikaṃ</span> kappeti. Tamenaṃ brāhmaṇā
evamāhaṃsu: ‘kasmā bhavaṃ brāhmaṇo paṭijānamāno sabbakammehi jīvikaṃ
kappetī’ti? So evamāha: ‘seyyathāpi, bho, aggi sucimpi ḍahati asucimpi ḍahati,
na ca tena aggi <span class="var" title='[{"eds":["mr"],"var":"upalimpati "}]'>upalippati</span>; evamevaṃ kho, bho, sabbakammehi cepi brāhmaṇo
jīvikaṃ kappeti, na ca tena brāhmaṇo upalippati. Sabbakammehi jīvikaṃ
kappetī’ti kho, doṇa, tasmā brāhmaṇo brāhmaṇacaṇḍāloti vuccati. Evaṃ kho, doṇa,
brāhmaṇo brāhmaṇacaṇḍālo hoti.</p>
<p>
<a class="sc" id="15"></a>
<a class="pts" id="pts3.230"></a>
<a id="p_16A5_1118" class="ms"></a>
Ye kho te, doṇa, brāhmaṇānaṃ pubbakā isayo mantānaṃ kattāro mantānaṃ pavattāro
yesamidaṃ etarahi brāhmaṇā porāṇaṃ mantapadaṃ gītaṃ pavuttaṃ samīhitaṃ
tadanugāyanti tadanubhāsanti bhāsitamanubhāsanti sajjhāyitamanusajjhāyanti
vācitamanuvācenti, seyyathidaṃ–  aṭṭhako, vāmako, vāmadevo, vessāmitto,
yamadaggi, aṅgīraso, bhāradvājo, vāseṭṭho, kassapo, bhagu; tyassume pañca
brāhmaṇe paññāpenti–  brahmasamaṃ, devasamaṃ, mariyādaṃ, sambhinnamariyādaṃ,
brāhmaṇacaṇḍālaṃyeva pañcamaṃ. Tesaṃ tvaṃ, doṇa, katamoti?</p>
<p>
<a class="sc" id="16"></a>
<a id="p_16A5_1119" class="ms"></a>
Evaṃ sante mayaṃ, bho gotama, brāhmaṇacaṇḍālampi na pūrema. Abhikkantaṃ, bho
gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ
gatan”ti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catutthapaṇṇāsaka</span>
<span class="hidden">Brāhmaṇavagga</span>
<span class="hidden">Soṇasutta</span>
</div>
</section>
<a class="previous" href="/pi/an5.191">◀ Aṅguttara Nikāya  5.191</a><a class="top" href="#"> ▲ TOP </a><a class="next" href="/pi/an5.193">Aṅguttara Nikāya  5.193 ▶</a>
</div>
</body>
</html>