<!DOCTYPE html>
<html data-prev="an5.54" data-next="an5.56">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.55">
<article>
<div class="hgroup">
<p class="division">Aṅguttara Nikāya 5</p>
<p>6. Nīvaraṇavagga</p>
<h1>55. Mātāputtasutta</h1>
</div>
<p><a class="sc" id="1"></a><a id="p_16A5_341" class="ms"></a><a class="msdiv" id="msdiv_55"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena
kho pana samayena sāvatthiyaṃ ubho mātāputtā vassāvāsaṃ <span class="var" title="upasaṅkamiṃsu (mr)" id="note171">upagamiṃsu</span>—bhikkhu ca
bhikkhunī ca. Te aññamaññassa abhiṇhaṃ dassanakāmā ahesuṃ. Mātāpi puttassa
abhiṇhaṃ dassanakāmā ahosi; puttopi mātaraṃ abhiṇhaṃ dassanakāmo ahosi. Tesaṃ
abhiṇhaṃ dassanā saṃsaggo ahosi. Saṃsagge sati vissāso ahosi. Vissāse sati
otāro ahosi. Te otiṇṇacittā sikkhaṃ apaccakkhāya dubbalyaṃ anāvikatvā methunaṃ
dhammaṃ paṭiseviṃsu.</p>
<p><a class="sc" id="2"></a><a class="pts1" id="pts3.68"></a><a id="p_16A5_342" class="ms"></a>Atha kho sambahulā bhikkhū yena bhagavā tenu­pasaṅka­miṃsu; upasaṅkamitvā
bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū
bhagavantaṃ etadavocuṃ: “idha, bhante, sāvatthiyaṃ ubho mātāputtā vassāvāsaṃ
upagamiṃsu—bhikkhu ca bhikkhunī ca, te aññamaññassa abhiṇhaṃ dassanakāmā
ahesuṃ, mātāpi puttassa abhiṇhaṃ dassanakāmā ahosi, puttopi mātaraṃ abhiṇhaṃ
dassanakāmo ahosi. Tesaṃ abhiṇhaṃ dassanā saṃsaggo ahosi, saṃsagge sati vissāso
ahosi, vissāse sati otāro ahosi, te otiṇṇacittā sikkhaṃ apaccakkhāya dubbalyaṃ
anāvikatvā methunaṃ dhammaṃ paṭiseviṃsū”ti.</p>
<p><a class="sc" id="3"></a><a id="p_16A5_343" class="ms"></a>“Kiṃ nu so, bhikkhave, moghapuriso maññati: ‘na mātā putte sārajjati, putto vā
pana mātarī’ti? Nāhaṃ, bhikkhave, aññaṃ ekarūpampi samanupassāmi <span class="var" title="yaṃ evaṃ (bj)" id="note172">evaṃ</span> rajanīyaṃ
evaṃ kamanīyaṃ evaṃ madanīyaṃ evaṃ bandhanīyaṃ evaṃ mucchanīyaṃ evaṃ
antarāyakaraṃ anuttarassa yogakkhemassa adhigamāya yathayidaṃ, bhikkhave,
itthirūpaṃ. Itthirūpe, bhikkhave, sattā rattā <span class="var" title="gathitā giddhā (bj) | giddhā gadhitā (s1-3, pts1, mr)" id="note173">giddhā gathitā</span> mucchitā
<span class="var" title="ajjhopannā (bahūsu)" id="note174">ajjhosannā</span>. Te dīgharattaṃ socanti itthi­rūpa­va­sā­nugā.</p>
<p><a class="sc" id="4"></a><a id="p_16A5_344" class="ms"></a>Nāhaṃ, bhikkhave, aññaṃ ekasaddampi … ekagandhampi … ekarasampi …
eka­phoṭṭhab­bampi samanupassāmi evaṃ rajanīyaṃ evaṃ kamanīyaṃ evaṃ madanīyaṃ
evaṃ bandhanīyaṃ evaṃ mucchanīyaṃ evaṃ antarāyakaraṃ anuttarassa yogakkhemassa
adhigamāya yathayidaṃ, bhikkhave, itthi­phoṭṭhab­baṃ. Itthi­phoṭṭhabbe, bhikkhave,
sattā rattā giddhā gathitā mucchitā ajjhosannā. Te dīgharattaṃ socanti
itthi­phoṭṭhab­ba­va­sānugā.</p>
<p><a class="sc" id="5"></a><a id="p_16A5_345" class="ms"></a>Itthī, bhikkhave, gacchantīpi purisassa cittaṃ pariyādāya tiṭṭhati; ṭhitāpi …
pe … nisinnāpi … sayānāpi … hasantīpi … bhaṇantīpi … gāyantīpi … rodantīpi …
<span class="var" title="ugghānitāpi (bj) | ugghāṭitāpi (s1-3)" id="note175">ugghātitāpi</span> … matāpi purisassa cittaṃ pariyādāya tiṭṭhati. Yañhi taṃ,
bhikkhave, sammā vadamāno vadeyya: ‘samantapāso mārassā’ti mātugāmaṃyeva sammā
vadamāno vadeyya: ‘samantapāso mārassā’ti.</p>
<blockquote class="gatha">
<p><a class="sc" id="6"></a><a class="pts1" id="pts3.69"></a><a id="p_16A5_346" class="ms"></a>Sallape asihatthena,<br>
pisācenāpi sallape;<br>
Āsīvisampi <span class="var" title="āsadde (s1-3, km)" id="note176">āsīde</span>,<br>
yena daṭṭho na jīvati;<br>
Na tveva eko ekāya,<br>
mātugāmena sallape.
</p>
<p><a class="sc" id="7"></a><a id="p_16A5_347" class="ms"></a>Muṭṭhassatiṃ tā bandhanti,<br>
pekkhitena <span class="var" title="mhitena ca (s1-3, km, pts1)" id="note177">sitena ca</span>;<br>
Athopi dunnivatthena,<br>
mañjunā bhaṇitena ca;<br>
Neso jano svāsīsado,<br>
api ugghātito mato.
</p>
<p><a class="sc" id="8"></a><a id="p_16A5_348" class="ms"></a>Pañca kāmaguṇā ete,<br>
itthirūpasmiṃ dissare;<br>
Rūpā saddā rasā gandhā,<br>
phoṭṭhabbā ca manoramā.
</p>
<p><a class="sc" id="9"></a><a id="p_16A5_349" class="ms"></a>Tesaṃ ­kāmogha­vūḷhā­naṃ,<br>
kāme aparijānataṃ;<br>
Kālaṃ <span class="var" title="gatiṃ (bj, s1-3, km, pts1)" id="note178">gati</span> bhavābhavaṃ,<br>
saṃsārasmiṃ purakkhatā.
</p>
<p><a class="sc" id="10"></a><a id="p_16A5_350" class="ms"></a>Ye ca kāme pariññāya,<br>
caranti akutobhayā;<br>
Te ve pāraṅgatā loke,<br>
ye pattā āsavakkhayan”ti.
</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Nīvaraṇavagga</span>
<span class="hidden">Āvaraṇasutta</span>
</aside>
</section>
<a class="previous" href="/pi/an5.54">◀ Aṅguttara Nikāya  5.54</a><a class="top" href="#"> ▲ TOP </a><a class="next" href="/pi/an5.56">Aṅguttara Nikāya  5.56 ▶</a></div>
</body>
</html>