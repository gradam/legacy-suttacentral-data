<!DOCTYPE html>
<html data-prev="an5.138" data-next="an5.140">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.139">
<article>
<div class="hgroup">
<p class="division">Aṅguttara Nikāya 5</p>
<p>14. Rājavagga</p>
<h1>139. Akkhamasutta</h1>
</div>
<p><a class="sc" id="1"></a><a id="p_16A5_769" class="ms"></a><a class="msdiv" id="msdiv_139"></a>“Pañcahi, bhikkhave, aṅgehi samannāgato rañño nāgo na rājāraho hoti na
rājabhoggo, na rañño aṅgaṃtveva saṅkhaṃ gacchati. Katamehi pañcahi? Idha,
bhikkhave, rañño nāgo akkhamo hoti rūpānaṃ, akkhamo saddānaṃ, akkhamo
gandhānaṃ, akkhamo rasānaṃ, akkhamo phoṭṭhabbānaṃ.</p>
<p><a class="sc" id="2"></a><a id="p_16A5_770" class="ms"></a>Kathañca, bhikkhave, rañño nāgo akkhamo hoti rūpānaṃ? Idha, bhikkhave, rañño
nāgo saṅgāmagato hatthikāyaṃ vā disvā assakāyaṃ vā disvā rathakāyaṃ vā disvā
pattikāyaṃ vā disvā saṃsīdati visīdati, na santhambhati na sakkoti saṅgāmaṃ
otarituṃ. Evaṃ kho, bhikkhave, rañño nāgo akkhamo hoti rūpānaṃ. <span class="brnum">(1)</span></p>
<p><a class="sc" id="3"></a><a id="p_16A5_771" class="ms"></a>Kathañca, bhikkhave, rañño nāgo akkhamo hoti saddānaṃ? Idha, bhikkhave, rañño
nāgo saṅgāmagato hatthisaddaṃ vā sutvā assasaddaṃ vā sutvā rathasaddaṃ vā sutvā
pattisaddaṃ vā sutvā bheri­paṇava­saṅ­kha­tiṇava­ninnā­da­saddaṃ vā sutvā
saṃsīdati visīdati, na santhambhati na sakkoti saṅgāmaṃ otarituṃ. Evaṃ kho,
bhikkhave, rañño nāgo akkhamo hoti saddānaṃ. <span class="brnum">(2)</span></p>
<p><a class="sc" id="4"></a><a class="pts" id="pts3.158"></a><a id="p_16A5_772" class="ms"></a>Kathañca, bhikkhave, rañño nāgo akkhamo hoti gandhānaṃ? Idha, bhikkhave, rañño
nāgo saṅgāmagato ye te rañño nāgā abhijātā saṅgāmāvacarā tesaṃ muttakarīsassa
gandhaṃ ghāyitvā saṃsīdati visīdati, na santhambhati na sakkoti saṅgāmaṃ
otarituṃ. Evaṃ kho, bhikkhave, rañño nāgo akkhamo hoti gandhānaṃ. <span class="brnum">(3)</span></p>
<p><a class="sc" id="5"></a><a id="p_16A5_773" class="ms"></a>Kathañca, bhikkhave, rañño nāgo akkhamo hoti rasānaṃ? Idha, bhikkhave, rañño
nāgo saṅgāmagato ekissā vā tiṇo­daka­dattiyā <span class="var" title="vihanīto (s1-3) | vihānito (katthaci)" id="note340">vimānito</span> dvīhi vā tīhi vā catūhi vā
pañcahi vā tiṇo­daka­dattīhi <span class="var" title="vihanīto (s1-3) | vihānito (katthaci)" id="note341">vimānito</span> saṃsīdati visīdati, na santhambhati na
sakkoti saṅgāmaṃ otarituṃ. Evaṃ kho, bhikkhave, rañño nāgo akkhamo hoti
rasānaṃ. <span class="brnum">(4)</span></p>
<p><a class="sc" id="6"></a><a id="p_16A5_774" class="ms"></a>Kathañca, bhikkhave, rañño nāgo akkhamo hoti phoṭṭhabbānaṃ? Idha, bhikkhave,
rañño nāgo saṅgāmagato ekena vā saravegena viddho, dvīhi vā tīhi vā catūhi vā
pañcahi vā saravegehi viddho saṃsīdati visīdati, na santhambhati na sakkoti
saṅgāmaṃ otarituṃ. Evaṃ kho, bhikkhave, rañño nāgo akkhamo hoti phoṭṭhabbānaṃ.
<span class="brnum">(5)</span></p>
<p><a class="sc" id="7"></a><a id="p_16A5_775" class="ms"></a>Imehi kho, bhikkhave, pañcahi aṅgehi samannāgato rañño nāgo na rājāraho hoti na
rājabhoggo na rañño aṅgaṃtveva saṅkhaṃ gacchati.</p>
<p><a class="sc" id="8"></a><a id="p_16A5_776" class="ms"></a>Evamevaṃ kho, bhikkhave, pañcahi aṅgehi samannāgato bhikkhu na āhuneyyo hoti na
pāhuneyyo na dakkhiṇeyyo na añjalikaraṇīyo na anuttaraṃ puññakkhettaṃ lokassa.
Katamehi pañcahi? Idha, bhikkhave, bhikkhu akkhamo hoti rūpānaṃ, akkhamo
saddānaṃ, akkhamo gandhānaṃ, akkhamo rasānaṃ, akkhamo phoṭṭhabbānaṃ.</p>
<p><a class="sc" id="9"></a><a id="p_16A5_777" class="ms"></a>Kathañca, bhikkhave, bhikkhu akkhamo hoti rūpānaṃ? Idha, bhikkhave, bhikkhu
cakkhunā rūpaṃ disvā rajanīye rūpe sārajjati, na sakkoti cittaṃ samādahituṃ.
Evaṃ kho, bhikkhave, bhikkhu akkhamo hoti rūpānaṃ. <span class="brnum">(1)</span></p>
<p><a class="sc" id="10"></a><a class="pts" id="pts3.159"></a><a id="p_16A5_778" class="ms"></a>Kathañca, bhikkhave, bhikkhu akkhamo hoti saddānaṃ? Idha, bhikkhave, bhikkhu
sotena saddaṃ sutvā rajanīye sadde sārajjati, na sakkoti cittaṃ samādahituṃ.
Evaṃ kho, bhikkhave, bhikkhu akkhamo hoti saddānaṃ. <span class="brnum">(2)</span></p>
<p><a class="sc" id="11"></a><a id="p_16A5_779" class="ms"></a>Kathañca, bhikkhave, bhikkhu akkhamo hoti gandhānaṃ? Idha, bhikkhave, bhikkhu
ghānena gandhaṃ ghāyitvā rajanīye gandhe sārajjati, na sakkoti cittaṃ
samādahituṃ. Evaṃ kho, bhikkhave, bhikkhu akkhamo hoti gandhānaṃ. <span class="brnum">(3)</span></p>
<p><a class="sc" id="12"></a><a id="p_16A5_780" class="ms"></a>Kathañca, bhikkhave, bhikkhu akkhamo hoti rasānaṃ? Idha, bhikkhave, bhikkhu
jivhāya rasaṃ sāyitvā rajanīye rase sārajjati, na sakkoti cittaṃ samādahituṃ.
Evaṃ kho, bhikkhave, bhikkhu akkhamo hoti rasānaṃ. <span class="brnum">(4)</span></p>
<p><a class="sc" id="13"></a><a id="p_16A5_781" class="ms"></a>Kathañca, bhikkhave, bhikkhu akkhamo hoti phoṭṭhabbānaṃ? Idha, bhikkhave,
bhikkhu kāyena phoṭṭhabbaṃ phusitvā rajanīye phoṭṭhabbe sārajjati, na sakkoti
cittaṃ samādahituṃ. Evaṃ kho, bhikkhave, bhikkhu akkhamo hoti phoṭṭhabbānaṃ. <span class="brnum">(5)</span></p>
<p><a class="sc" id="14"></a><a id="p_16A5_782" class="ms"></a>Imehi kho, bhikkhave, pañcahi dhammehi samannāgato bhikkhu na āhuneyyo hoti na
pāhuneyyo na dakkhiṇeyyo na añjalikaraṇīyo na anuttaraṃ puññakkhettaṃ lokassa.</p>
<p><a class="sc" id="15"></a><a id="p_16A5_783" class="ms"></a>Pañcahi, bhikkhave, aṅgehi samannāgato rañño nāgo rājāraho hoti rājabhoggo,
rañño aṅgaṃtveva saṅkhaṃ gacchati. Katamehi pañcahi? Idha, bhikkhave, rañño
nāgo khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo
phoṭṭhabbānaṃ.</p>
<p><a class="sc" id="16"></a><a id="p_16A5_784" class="ms"></a>Kathañca, bhikkhave, rañño nāgo khamo hoti rūpānaṃ? Idha, bhikkhave, rañño nāgo
saṅgāmagato hatthikāyaṃ vā disvā assakāyaṃ vā disvā rathakāyaṃ vā disvā
pattikāyaṃ vā disvā na saṃsīdati na visīdati, santhambhati sakkoti saṅgāmaṃ
otarituṃ. Evaṃ kho, bhikkhave, rañño nāgo khamo hoti rūpānaṃ. <span class="brnum">(1)</span></p>
<p><a class="sc" id="17"></a><a class="pts" id="pts3.160"></a><a id="p_16A5_785" class="ms"></a>Kathañca, bhikkhave, rañño nāgo khamo hoti saddānaṃ? Idha, bhikkhave, rañño
nāgo saṅgāmagato hatthisaddaṃ vā sutvā assasaddaṃ vā sutvā rathasaddaṃ vā sutvā
pattisaddaṃ vā sutvā bheri­paṇava­saṅ­kha­tiṇava­ninnā­da­saddaṃ vā sutvā na
saṃsīdati na visīdati, santhambhati sakkoti saṅgāmaṃ otarituṃ. Evaṃ kho,
bhikkhave, rañño nāgo khamo hoti saddānaṃ. <span class="brnum">(2)</span></p>
<p><a class="sc" id="18"></a><a id="p_16A5_786" class="ms"></a>Kathañca, bhikkhave, rañño nāgo khamo hoti gandhānaṃ? Idha, bhikkhave, rañño
nāgo saṅgāmagato ye te rañño nāgā abhijātā saṅgāmāvacarā tesaṃ muttakarīsassa
gandhaṃ ghāyitvā na saṃsīdati na visīdati, santhambhati sakkoti saṅgāmaṃ
otarituṃ. Evaṃ kho, bhikkhave, rañño nāgo khamo hoti gandhānaṃ. <span class="brnum">(3)</span></p>
<p><a class="sc" id="19"></a><a id="p_16A5_787" class="ms"></a>Kathañca, bhikkhave, rañño nāgo khamo hoti rasānaṃ? Idha, bhikkhave, rañño nāgo
saṅgāmagato ekissā vā tiṇo­daka­dattiyā vimānito dvīhi vā tīhi vā catūhi vā
pañcahi vā tiṇo­daka­dattīhi vimānito na saṃsīdati na visīdati, santhambhati
sakkoti saṅgāmaṃ otarituṃ. Evaṃ kho, bhikkhave, rañño nāgo khamo hoti rasānaṃ.
<span class="brnum">(4)</span></p>
<p><a class="sc" id="20"></a><a id="p_16A5_788" class="ms"></a>Kathañca, bhikkhave, rañño nāgo khamo hoti phoṭṭhabbānaṃ? Idha, bhikkhave,
rañño nāgo saṅgāmagato ekena vā saravegena viddho, dvīhi vā tīhi vā catūhi vā
pañcahi vā saravegehi viddho na saṃsīdati na visīdati, santhambhati sakkoti
saṅgāmaṃ otarituṃ. Evaṃ kho, bhikkhave, rañño nāgo khamo hoti phoṭṭhabbānaṃ. <span class="brnum">(5)</span></p>
<p><a class="sc" id="21"></a><a id="p_16A5_789" class="ms"></a>Imehi kho, bhikkhave, pañcahi aṅgehi samannāgato rañño nāgo rājāraho hoti
rājabhoggo, rañño aṅgaṃtveva saṅkhaṃ gacchati.</p>
<p><a class="sc" id="22"></a><a class="pts" id="pts3.161"></a><a id="p_16A5_790" class="ms"></a>Evamevaṃ kho, bhikkhave, pañcahi dhammehi samannāgato bhikkhu āhuneyyo hoti
pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Katamehi
pañcahi? Idha, bhikkhave, bhikkhu khamo hoti rūpānaṃ, khamo saddānaṃ, khamo
gandhānaṃ, khamo rasānaṃ, khamo phoṭṭhabbānaṃ.</p>
<p><a class="sc" id="23"></a><a id="p_16A5_791" class="ms"></a>Kathañca, bhikkhave, bhikkhu khamo hoti rūpānaṃ? Idha, bhikkhave, bhikkhu
cakkhunā rūpaṃ disvā rajanīye rūpe na sārajjati, sakkoti cittaṃ samādahituṃ.
Evaṃ kho, bhikkhave, bhikkhu khamo hoti rūpānaṃ. <span class="brnum">(1)</span></p>
<p><a class="sc" id="24"></a><a id="p_16A5_792" class="ms"></a>Kathañca, bhikkhave, bhikkhu khamo hoti saddānaṃ? Idha, bhikkhave, bhikkhu
sotena saddaṃ sutvā rajanīye sadde na sārajjati, sakkoti cittaṃ samādahituṃ.
Evaṃ kho, bhikkhave, bhikkhu khamo hoti saddānaṃ. <span class="brnum">(2)</span></p>
<p><a class="sc" id="25"></a><a id="p_16A5_793" class="ms"></a>Kathañca, bhikkhave, bhikkhu khamo hoti gandhānaṃ. Idha, bhikkhave, bhikkhu
ghānena gandhaṃ ghāyitvā rajanīye gandhe na sārajjati, sakkoti cittaṃ
samādahituṃ. Evaṃ kho, bhikkhave, bhikkhu khamo hoti gandhānaṃ. <span class="brnum">(3)</span></p>
<p><a class="sc" id="26"></a><a id="p_16A5_794" class="ms"></a>Kathañca, bhikkhave, bhikkhu khamo hoti rasānaṃ? Idha, bhikkhave, bhikkhu
jivhāya rasaṃ sāyitvā rajanīye rase na sārajjati, sakkoti cittaṃ samādahituṃ.
Evaṃ kho, bhikkhave, bhikkhu khamo hoti rasānaṃ. <span class="brnum">(4)</span></p>
<p><a class="sc" id="27"></a><a id="p_16A5_795" class="ms"></a>Kathañca, bhikkhave, bhikkhu khamo hoti phoṭṭhabbānaṃ? Idha, bhikkhave, bhikkhu
kāyena phoṭṭhabbaṃ phusitvā rajanīye phoṭṭhabbe na sārajjati, sakkoti cittaṃ
samādahituṃ. Evaṃ kho, bhikkhave, bhikkhu khamo hoti phoṭṭhabbānaṃ. <span class="brnum">(5)</span></p>
<p><a class="sc" id="28"></a><a id="p_16A5_796" class="ms"></a>Imehi kho, bhikkhave, pañcahi dhammehi samannāgato bhikkhu āhuneyyo hoti
pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">Rājavagga</span>
<span class="hidden">Paṭha­ma­cak­kānu­vatta­na­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>