<!DOCTYPE html>
<html data-prev="an10.216" data-next="an10.218">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.217">
<article>
<div class="hgroup">
<p class="division">Aṅguttara Nikāya 10</p>
<p>21. Karajakā­ya­vagga</p>
<h1>217. Paṭha­ma­sañce­tani­ka­sutta</h1>
</div>
<p><a class="sc" id="1"></a><a class="pts" id="pts5.292"></a><a id="p_17A10_1441" class="ms"></a><a class="msdiv" id="msdiv_217"></a>“Nāhaṃ, bhikkhave, sañcetanikānaṃ kammānaṃ katānaṃ upacitānaṃ <span class="var" title="appa­ṭisaṃ­viditvā (bj, s1-3, pts1)" id="note305">appaṭi­saṃ­ve­ditvā</span>
byantībhāvaṃ vadāmi. Tañca kho diṭṭheva dhamme <span class="var" title="upapajjaṃ vā (si, pts1, mr) | upapajja vā (^mn136#19 [Mahā­kamma­vibhaṅ­ga­sutta])" id="note306">upapajje vā</span> apare vā pariyāye.
Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ
appaṭi­saṃ­ve­ditvā duk­khas­san­takiri­yaṃ vadāmi.</p>
<p><a class="sc" id="2"></a><a id="p_17A10_1442" class="ms"></a>Tatra, bhikkhave, tividhā kāya­kamman­tasan­dosab­yāpatti <span class="var" title="akusalaṃ sañcetanikaṃ dukkhudrayaṃ dukkhavipākaṃ (mr)" id="note307">akusa­la­sañce­tanikā
dukkhudrayā dukkhavipākā</span> hoti; catubbidhā vacī­kamman­tasan­dosab­yāpatti
akusa­la­sañce­tanikā dukkhudrayā dukkhavipākā hoti; tividhā ­manokam­man­tasan­dosab­yāpatti akusa­la­sañce­tanikā dukkhudrayā dukkhavipākā hoti.</p>
<p><a class="sc" id="3"></a><a id="p_17A10_1443" class="ms"></a>Kathañca, bhikkhave, tividhā kāya­kamman­tasan­dosab­yāpatti akusa­la­sañce­tanikā
dukkhudrayā dukkhavipākā hoti? Idha, bhikkhave, ekacco pāṇātipātī hoti, luddo
lohitapāṇi hatapahate niviṭṭho adayāpanno sab­bapāṇa­bhū­tesu. <span class="brnum">(1)</span></p>
<p><a class="sc" id="4"></a><a id="p_17A10_1444" class="ms"></a>Adinnādāyī hoti, yaṃ taṃ parassa para­vit­tūpaka­ra­ṇaṃ gāmagataṃ vā araññagataṃ
vā, taṃ adinnaṃ they­ya­saṅ­khā­taṃ ādātā hoti. <span class="brnum">(2)</span></p>
<p><a class="sc" id="5"></a><a id="p_17A10_1445" class="ms"></a>Kāmesu­micchā­cārī hoti, yā tā māturakkhitā … pe … antamaso mālā­guḷa­parik­khit­tāpi, tathārūpāsu cārittaṃ āpajjitā hoti. <span class="brnum">(3)</span></p>
<p><a class="sc" id="6"></a><a id="p_17A10_1446" class="ms"></a>Evaṃ kho, bhikkhave, tividhā kāya­kamman­tasan­dosab­yāpatti akusa­la­sañce­tanikā
dukkhudrayā dukkhavipākā hoti.</p>
<p><a class="sc" id="7"></a><a class="pts" id="pts5.293"></a><a id="p_17A10_1447" class="ms"></a>Kathañca, bhikkhave, catubbidhā vacī­kamman­tasan­dosab­yāpatti
akusa­la­sañce­tanikā dukkhudrayā dukkhavipākā hoti? Idha, bhikkhave, ekacco
musāvādī hoti. Sabhaggato vā parisaggato vā ñātimajjhagato vā pūgamajjhagato vā
rāja­kula­maj­jha­gato vā abhinīto sakkhipuṭṭho ‘ehambho purisa, yaṃ jānāsi taṃ
vadehī’ti, so ajānaṃ vā āha: ‘jānāmī’ti, jānaṃ vā āha: ‘na jānāmī’ti, apassaṃ
vā āha: ‘passāmī’ti, passaṃ vā āha: ‘na passāmī’ti, iti attahetu vā parahetu vā
āmisa­kiñcik­kha­hetu vā sampajānamusā bhāsitā hoti. <span class="brnum">(4)</span></p>
<p><a class="sc" id="8"></a><a id="p_17A10_1448" class="ms"></a>Pisuṇavāco hoti, ito sutvā amutra akkhātā imesaṃ bhedāya, amutra vā sutvā
imesaṃ akkhātā amūsaṃ bhedāya. Iti samaggānaṃ vā bhettā bhinnānaṃ vā anuppadātā
vaggārāmo vaggarato vagganandī, vaggakaraṇiṃ vācaṃ bhāsitā hoti. <span class="brnum">(5)</span></p>
<p><a class="sc" id="9"></a><a id="p_17A10_1449" class="ms"></a>Pharusavāco hoti, yā sā vācā aṇḍakā kakkasā parakaṭukā parābhisajjanī
kodhasāmantā. Asamā­dhi­saṃ­vatta­nikā, tathārūpiṃ vācaṃ bhāsitā hoti. <span class="brnum">(6)</span></p>
<p><a class="sc" id="10"></a><a id="p_17A10_1450" class="ms"></a>Samphappalāpī hoti, akālavādī abhūtavādī anatthavādī adhammavādī avinayavādī,
anidhānavatiṃ vācaṃ bhāsitā hoti akālena anapadesaṃ apariyan­ta­vatiṃ
anat­tha­saṃhi­taṃ. <span class="brnum">(7)</span></p>
<p><a class="sc" id="11"></a><a id="p_17A10_1451" class="ms"></a>Evaṃ kho, bhikkhave, catubbidhā vacī­kamman­tasan­dosab­yāpatti
akusa­la­sañce­tanikā dukkhudrayā dukkhavipākā hoti.</p>
<p><a class="sc" id="12"></a><a id="p_17A10_1452" class="ms"></a>Kathañca, bhikkhave, tividhā ­manokam­man­tasan­dosab­yāpatti akusa­la­sañce­tanikā
dukkhudrayā dukkhavipākā hoti? Idha, bhikkhave, ekacco abhijjhālu hoti. Yaṃ taṃ
parassa para­vit­tūpaka­ra­ṇaṃ, taṃ abhijjhātā hoti: ‘aho vata, yaṃ parassa taṃ
mama assā’ti. <span class="brnum">(8)</span></p>
<p><a class="sc" id="13"></a><a id="p_17A10_1453" class="ms"></a>Byāpannacitto hoti, ­paduṭ­ṭha­manasaṅ­kappo: ‘ime sattā haññantu vā bajjhantu vā
ucchijjantu vā vinassantu vā mā vā ahesun’ti. <span class="brnum">(9)</span></p>
<p><a class="sc" id="14"></a><a class="pts" id="pts5.294"></a><a id="p_17A10_1454" class="ms"></a>Micchādiṭṭhiko hoti, viparī­ta­dassano: ‘natthi dinnaṃ … pe … ye imañca lokaṃ
parañca lokaṃ sayaṃ abhiññā sacchikatvā pavedentī’ti. <span class="brnum">(10)</span></p>
<p><a class="sc" id="15"></a><a id="p_17A10_1455" class="ms"></a>Evaṃ kho, bhikkhave, tividhā ­manokam­man­tasan­dosab­yāpatti akusa­la­sañce­tanikā
dukkhudrayā dukkhavipākā hoti.</p>
<p><a class="sc" id="16"></a><a id="p_17A10_1456" class="ms"></a><span class="var" title="... sañce­tani­ka­hetu (mr)" id="note308">Tividha­kāya­kamman­tasan­dosab­yāpatti­a­kusa­la­sañce­tani­kā­hetu</span> vā,
bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ
upapajjanti; catub­bidha­vacī­kamman­tasan­dosab­yāpatti­a­kusa­la­sañce­tani­kā­hetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti; tividha­manokam­man­tasan­dosab­yāpatti akusa­la­sañce­tani­kā­hetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.</p>
<p><a class="sc" id="17"></a><a id="p_17A10_1457" class="ms"></a>Seyyathāpi, bhikkhave, apaṇṇako maṇi uddhaṅkhitto yena yeneva patiṭṭhāti
­suppatiṭ­ṭhitaṃ­yeva patiṭṭhāti; evamevaṃ kho, bhikkhave, tividha­kāya­kamman­tasan­dosab­yāpatti­a­kusa­la­sañce­tani­kā­hetu vā sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti; catub­bidha­vacī­kamman­tasan­dosab­yāpatti­a­kusa­la­sañce­tani­kā­hetu vā sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti; tividha­manokam­man­tasan­dosab­yāpatti­a­kusa­la­sañce­tani­kā­hetu vā sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantīti.</p>
<p><a class="sc" id="18"></a><a id="p_17A10_1458" class="ms"></a>Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭi­saṃ­ve­ditvā
byantībhāvaṃ vadāmi, tañca kho diṭṭheva dhamme upapajje vā apare vā pariyāye.
Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ
appaṭi­saṃ­ve­ditvā duk­khas­san­takiri­yaṃ vadāmi.</p>
<p><a class="sc" id="19"></a><a class="pts" id="pts5.295"></a><a id="p_17A10_1459" class="ms"></a>Tatra, bhikkhave, tividhā kāya­kamman­tasam­patti kusala­sañce­tanikā sukhudrayā
sukhavipākā hoti; catubbidhā vacī­kamman­tasam­patti kusala­sañce­tanikā sukhudrayā
sukhavipākā hoti; tividhā ­manokam­man­tasam­patti kusala­sañce­tanikā sukhudrayā
sukhavipākā hoti.</p>
<p><a class="sc" id="20"></a><a id="p_17A10_1460" class="ms"></a>Kathañca, bhikkhave, tividhā kāya­kamman­tasam­patti kusala­sañce­tanikā sukhudrayā
sukhavipākā hoti? Idha, bhikkhave, ekacco pāṇātipātā paṭivirato hoti
nihitadaṇḍo nihitasattho lajjī dayāpanno, sabba­pāṇa­bhūta­hi­tānukampī
viharati … pe …. <span class="brnum">(1)</span></p>
<p><a class="sc" id="21"></a><a id="p_17A10_1461" class="ms"></a>Adinnādānā paṭivirato hoti, yaṃ taṃ parassa para­vit­tūpaka­ra­ṇaṃ gāmagataṃ vā
araññagataṃ vā, na taṃ adinnaṃ they­ya­saṅ­khā­taṃ ādātā hoti. <span class="brnum">(2)</span></p>
<p><a class="sc" id="22"></a><a id="p_17A10_1462" class="ms"></a>Kāmesu­micchā­cāraṃ pahāya, kāmesu­micchā­cārā paṭivirato hoti. Yā tā māturakkhitā
… pe … antamaso mālā­guḷa­parik­khit­tāpi, tathārūpāsu na cārittaṃ āpajjitā hoti. <span class="brnum">(3)</span></p>
<p><a class="sc" id="23"></a><a id="p_17A10_1463" class="ms"></a>Evaṃ kho, bhikkhave, tividhā kāya­kamman­tasam­patti kusala­sañce­tanikā sukhudrayā
sukhavipākā hoti.</p>
<p><a class="sc" id="24"></a><a id="p_17A10_1464" class="ms"></a>Kathañca, bhikkhave, catubbidhā vacī­kamman­tasam­patti kusala­sañce­tanikā
sukhudrayā sukhavipākā hoti? Idha, bhikkhave, ekacco musāvādaṃ pahāya musāvādā
paṭivirato hoti. Sabhaggato vā parisaggato vā ñātimajjhagato vā pūgamajjhagato
vā rāja­kula­maj­jha­gato vā abhinīto sakkhipuṭṭho ‘ehambho purisa, yaṃ jānāsi taṃ
vadehī’ti, so ajānaṃ vā āha: ‘na jānāmī’ti, jānaṃ vā āha: ‘jānāmī’ti, apassaṃ
vā āha: ‘na passāmī’ti, passaṃ vā āha: ‘passāmī’ti, iti attahetu vā parahetu vā
āmisa­kiñcik­kha­hetu vā na sampajānamusā bhāsitā hoti. <span class="brnum">(4)</span></p>
<p><a class="sc" id="25"></a><a class="pts" id="pts5.296"></a><a id="p_17A10_1465" class="ms"></a>Pisuṇaṃ vācaṃ pahāya, pisuṇāya vācāya paṭivirato hoti—na ito sutvā amutra
akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti
bhinnānaṃ vā sandhātā sahitānaṃ vā anuppadātā samaggārāmo samaggarato
samagganandiṃ, samaggakaraṇiṃ vācaṃ bhāsitā hoti. <span class="brnum">(5)</span></p>
<p><a class="sc" id="26"></a><a id="p_17A10_1466" class="ms"></a>Pharusaṃ vācaṃ pahāya, pharusāya vācāya paṭivirato hoti. Yā sā vācā nelā
kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ
vācaṃ bhāsitā hoti. <span class="brnum">(6)</span></p>
<p><a class="sc" id="27"></a><a id="p_17A10_1467" class="ms"></a>Samphappalāpaṃ pahāya, samphappalāpā paṭivirato hoti kālavādī bhūtavādī
atthavādī dhammavādī vinayavādī, nidhānavatiṃ vācaṃ bhāsitā hoti kālena
sāpadesaṃ pariyantavatiṃ atthasaṃhitaṃ. <span class="brnum">(7)</span></p>
<p><a class="sc" id="28"></a><a id="p_17A10_1468" class="ms"></a>Evaṃ kho, bhikkhave, catubbidhā vacī­kamman­tasam­patti kusala­sañce­tanikā
sukhudrayā sukhavipākā hoti.</p>
<p><a class="sc" id="29"></a><a id="p_17A10_1469" class="ms"></a>Kathañca, bhikkhave, tividhā ­manokam­man­tasam­patti kusala­sañce­tanikā sukhudrayā
sukhavipākā hoti? Idha, bhikkhave, ekacco anabhijjhālu hoti. Yaṃ taṃ parassa
para­vit­tūpaka­ra­ṇaṃ taṃ anabhijjhātā hoti: ‘aho vata, yaṃ parassa taṃ
mamassā’ti. <span class="brnum">(8)</span></p>
<p><a class="sc" id="30"></a><a id="p_17A10_1470" class="ms"></a>Abyāpannacitto hoti appa­duṭṭha­manasaṅ­kappo: ‘ime sattā averā hontu abyāpajjā
anīghā, sukhī attānaṃ pariharantū’ti. <span class="brnum">(9)</span></p>
<p><a class="sc" id="31"></a><a id="p_17A10_1471" class="ms"></a>Sammādiṭṭhiko hoti avi­parī­ta­dassano: ‘atthi dinnaṃ, atthi yiṭṭhaṃ … pe … ye
imañca lokaṃ parañca lokaṃ sayaṃ abhiññā sacchikatvā pavedentī’ti. <span class="brnum">(10)</span></p>
<p><a class="sc" id="32"></a><a id="p_17A10_1472" class="ms"></a>Evaṃ kho, bhikkhave, tividhā ­manokam­man­tasam­patti kusala­sañce­tanikā sukhudrayā
sukhavipākā hoti.</p>
<p><a class="sc" id="33"></a><a id="p_17A10_1473" class="ms"></a>Tividha­kāya­kamman­ta­sam­patti­kusala­sañce­tani­kā­hetu vā, bhikkhave, sattā
kāyassa bhedā paraṃ maraṇā sugatiṃ saggaṃ lokaṃ upapajjanti;
catub­bidha­vacī­kamman­ta­sam­patti­kusala­sañce­tani­kā­hetu vā, bhikkhave, sattā
kāyassa bhedā paraṃ maraṇā sugatiṃ saggaṃ lokaṃ upapajjanti;
tividha­manokam­man­ta­sam­patti­kusala­sañce­tani­kā­hetu vā, bhikkhave, sattā
kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="34"></a><a class="pts" id="pts5.297"></a><a id="p_17A10_1474" class="ms"></a>Seyyathāpi, bhikkhave, apaṇṇako maṇi uddhaṅkhitto yena yeneva patiṭṭhāti
­suppatiṭ­ṭhitaṃ­yeva patiṭṭhāti; evamevaṃ kho, bhikkhave, tividha­kāya­kamman­ta­sam­patti­kusala­sañce­tani­kā­hetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti; catub­bidha­vacī­kamman­ta­sam­patti­kusala­sañce­tani­kā­hetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti; tividha­manokam­man­ta­sam­patti­kusala­sañce­tani­kā­hetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti. Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭi­saṃ­ve­ditvā byantībhāvaṃ vadāmi. Tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭi­saṃ­ve­ditvā duk­khas­san­takiri­yaṃ vadāmī”ti. <span class="var" title="aṭṭhakathāyaṃ pana aṭṭha­ma­suttampi ettheva pariyāpannaṃ viya saṃvaṇṇanā" id="note309">Sattamaṃ</span>.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Pañca­ma­paṇṇā­saka</span>
<span class="hidden">Karajakā­ya­vagga</span>
<span class="hidden">Paṭha­ma­nira­yasag­ga­sutta</span>
</aside>
</section>
</div>
</body>
</html>