<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.10">
<article>
<div class="hgroup">
<p class="division">Aṅguttara Nikāya 4</p>
<p>1. Bhaṇḍa­gāma­vagga</p>
<h1>10. Yogasutta</h1>
</div>
<p><a class="sc" id="1"></a><a id="p_15A4_59" class="ms"></a><a class="msdiv" id="msdiv_10"></a>“Cattārome, bhikkhave, yogā. Katame cattāro? Kāmayogo, bhavayogo, diṭṭhiyogo,
avijjāyogo. Katamo ca, bhikkhave, kāmayogo? Idha, bhikkhave, ekacco kāmānaṃ
samudayañca <span class="var" title="atthagamañca (bj, pts1)" id="note25">atthaṅgamañca</span> assādañca ādīnavañca nissaraṇañca yathābhūtaṃ
nappajānāti. Tassa kāmānaṃ samudayañca atthaṅgamañca assādañca ādīnavañca
nissaraṇañca yathābhūtaṃ <span class="var" title="nappajānato (s1-3, km, mr)" id="note26">appajānato</span> yo kāmesu kāmarāgo <span class="var" title="kāmanandi (bj, s1-3, km)" id="note27">kāmanandī</span> <span class="var" title="kāmasineho (bj, s1-3)" id="note28">kāmasneho</span>
kāmamucchā kāmapipāsā kāmapariḷāho kāmajjhosānaṃ kāmataṇhā sānuseti. Ayaṃ
vuccati, bhikkhave, kāmayogo. Iti kāmayogo.</p>
<p><a class="sc" id="2"></a><a id="p_15A4_60" class="ms"></a>Bhavayogo ca kathaṃ hoti? Idha, bhikkhave, ekacco bhavānaṃ samudayañca
atthaṅgamañca assādañca ādīnavañca nissaraṇañca yathābhūtaṃ nappajānāti. Tassa
bhavānaṃ samudayañca atthaṅgamañca assādañca ādīnavañca nissaraṇañca
yathābhūtaṃ appajānato yo bhavesu bhavarāgo bhavanandī bhavasneho bhavamucchā
bhavapipāsā bhavapariḷāho bhavajjhosānaṃ bhavataṇhā sānuseti. Ayaṃ vuccati,
bhikkhave, bhavayogo. Iti kāmayogo bhavayogo.</p>
<p><a class="sc" id="3"></a><a class="pts" id="pts2.11"></a><a id="p_15A4_61" class="ms"></a>Diṭṭhiyogo ca kathaṃ hoti? Idha, bhikkhave, ekacco diṭṭhīnaṃ samudayañca
atthaṅgamañca assādañca ādīnavañca nissaraṇañca yathābhūtaṃ nappajānāti. Tassa
diṭṭhīnaṃ samudayañca atthaṅgamañca assādañca ādīnavañca nissaraṇañca
yathābhūtaṃ appajānato yo diṭṭhīsu diṭṭhirāgo diṭṭhinandī diṭṭhisneho
diṭṭhimucchā diṭṭhipipāsā diṭṭhipariḷāho <span class="var" title="diṭṭhi­ajjho­sā­naṃ (bj, pts1)" id="note29">diṭṭhij­jhosānaṃ</span> diṭṭhitaṇhā sānuseti.
Ayaṃ vuccati, bhikkhave, diṭṭhiyogo. Iti kāmayogo bhavayogo diṭṭhiyogo.</p>
<p><a class="sc" id="4"></a><a id="p_15A4_62" class="ms"></a>Avijjāyogo ca kathaṃ hoti? Idha, bhikkhave, ekacco channaṃ phas­sāyata­nā­naṃ
samudayañca atthaṅgamañca assādañca ādīnavañca nissaraṇañca yathābhūtaṃ
nappajānāti. Tassa channaṃ phas­sāyata­nā­naṃ samudayañca atthaṅgamañca assādañca
ādīnavañca nissaraṇañca yathābhūtaṃ appajānato yā chasu phassāyatanesu avijjā
aññāṇaṃ sānuseti. Ayaṃ vuccati, bhikkhave, avijjāyogo. Iti kāmayogo bhavayogo
diṭṭhiyogo avijjāyogo, saṃyutto pāpakehi akusalehi dhammehi saṃkilesikehi
<span class="var" title="ponobbhavikehi (s1-3, mr)" id="note30">ponobhavikehi</span> sadarehi dukkhavipākehi āyatiṃ jāti­jarā­maraṇi­kehi. Tasmā
ayogakkhemīti vuccati. Ime kho, bhikkhave, cattāro yogā.</p>
<p><a class="sc" id="5"></a><a id="p_15A4_63" class="ms"></a>Cattārome, bhikkhave, visaṃyogā. Katame cattāro? Kāmayoga­visaṃ­yogo,
bhava­yoga­visaṃ­yogo, diṭṭhi­yoga­visaṃ­yogo, avijjā­yoga­visaṃ­yogo. Katamo ca,
bhikkhave, kāmayoga­visaṃ­yogo? Idha, bhikkhave, ekacco kāmānaṃ samudayañca
atthaṅgamañca assādañca ādīnavañca nissaraṇañca yathābhūtaṃ pajānāti. Tassa
kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ
pajānato yo kāmesu kāmarāgo kāmanandī kāmasneho kāmamucchā kāmapipāsā
kāmapariḷāho kāmajjhosānaṃ kāmataṇhā sā nānuseti. Ayaṃ vuccati, bhikkhave,
kāmayoga­visaṃ­yogo. Iti kāmayoga­visaṃ­yogo.</p>
<p><a class="sc" id="6"></a><a id="p_15A4_64" class="ms"></a>Bhava­yoga­visaṃ­yogo ca kathaṃ hoti? Idha, bhikkhave, ekacco bhavānaṃ samudayañca
atthaṅgamañca assādañca ādīnavañca nissaraṇañca yathābhūtaṃ pajānāti. Tassa
bhavānaṃ samudayañca atthaṅgamañca assādañca ādīnavañca nissaraṇañca
yathābhūtaṃ pajānato yo bhavesu bhavarāgo bhavanandī bhavasneho bhavamucchā
bhavapipāsā bhavapariḷāho bhavajjhosānaṃ bhavataṇhā sā nānuseti. Ayaṃ vuccati,
bhikkhave, bhava­yoga­visaṃ­yogo. Iti kāmayoga­visaṃ­yogo bhava­yoga­visaṃ­yogo.</p>
<p><a class="sc" id="7"></a><a class="pts" id="pts2.12"></a><a id="p_15A4_65" class="ms"></a>Diṭṭhi­yoga­visaṃ­yogo ca kathaṃ hoti? Idha, bhikkhave, ekacco diṭṭhīnaṃ
samudayañca atthaṅgamañca assādañca ādīnavañca nissaraṇañca yathābhūtaṃ
pajānāti. Tassa diṭṭhīnaṃ samudayañca atthaṅgamañca assādañca ādīnavañca
nissaraṇañca yathābhūtaṃ pajānato yo diṭṭhīsu diṭṭhirāgo diṭṭhinandī
diṭṭhisneho diṭṭhimucchā diṭṭhipipāsā diṭṭhipariḷāho diṭṭhij­jhosānaṃ
diṭṭhitaṇhā sā nānuseti. Ayaṃ vuccati, bhikkhave, diṭṭhi­yoga­visaṃ­yogo. Iti
kāmayoga­visaṃ­yogo bhava­yoga­visaṃ­yogo diṭṭhi­yoga­visaṃ­yogo.</p>
<p><a class="sc" id="8"></a><a id="p_15A4_66" class="ms"></a>Avijjā­yoga­visaṃ­yogo ca kathaṃ hoti? Idha, bhikkhave, ekacco channaṃ
phas­sāyata­nā­naṃ samudayañca atthaṅgamañca assādañca ādīnavañca nissaraṇañca
yathābhūtaṃ pajānāti. Tassa channaṃ phas­sāyata­nā­naṃ samudayañca atthaṅgamañca
assādañca ādīnavañca nissaraṇañca yathābhūtaṃ pajānato yā chasu phassāyatanesu
avijjā aññāṇaṃ sā nānuseti. Ayaṃ vuccati, bhikkhave, avijjā­yoga­visaṃ­yogo. Iti
kāmayoga­visaṃ­yogo bhava­yoga­visaṃ­yogo diṭṭhi­yoga­visaṃ­yogo avijjā­yoga­visaṃ­yogo,
visaṃyutto pāpakehi akusalehi dhammehi saṅkilesikehi ponobhavikehi sadarehi
dukkhavipākehi āyatiṃ jāti­jarā­maraṇi­kehi. Tasmā yogakkhemīti vuccati. Ime kho,
bhikkhave, cattāro visaṃyogāti.</p>
<blockquote class="gatha">
<p><a class="sc" id="9"></a><a id="p_15A4_67" class="ms"></a>Kāmayogena saṃyuttā,<br>
bhavayogena cūbhayaṃ;<br>
Diṭṭhiyogena saṃyuttā,<br>
avijjāya purakkhatā.
</p>
<p><a class="sc" id="10"></a><a id="p_15A4_68" class="ms"></a>Sattā gacchanti saṃsāraṃ,<br>
jāti­ma­ra­ṇagā­mino;<br>
Ye ca kāme pariññāya,<br>
bhavayogañca sabbaso.
</p>
<p><a class="sc" id="11"></a><a id="p_15A4_69" class="ms"></a>Diṭṭhiyogaṃ samūhacca,<br>
avijjañca virājayaṃ;<br>
Sab­bayoga­visaṃ­yuttā,<br>
te ve yogātigā munī”ti.
</p>
</blockquote>
<p class="endsection">Dasamaṃ.</p>
<p class="endsection">Bhaṇḍa­gāma­vaggo paṭhamo.</p>
<blockquote class="uddanagatha">
<p><a class="sc" id="12"></a><a class="pts" id="pts2.13"></a><a id="p_15A4_73" class="ms"></a>Anubuddhaṃ papatitaṃ dve,<br>
Khatā anu­sota­pañca­maṃ;<br>
Appassuto ca sobhanaṃ,<br>
Vesārajjaṃ taṇhāyogena te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Bhaṇḍa­gāma­vagga</span>
<span class="hidden">Anubuddhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>