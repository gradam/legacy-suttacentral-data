<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.38">
<article>
<div class="hgroup">
<p class="division">Aṅguttara Nikāya 4</p>
<p>4. Cakkavagga</p>
<h1>38. Patilīnasutta</h1>
</div>
<p><a class="sc" id="1"></a><a class="pts" id="pts2.41"></a><a class="ms" id="p_15A4_263"></a><a class="msdiv" id="msdiv38"></a>“<span class="var" title="­paṇun­na­pac­ce­ka­sacco (?)" id="note124">­Panuṇ­ṇa­pac­ce­ka­sacco</span>, bhikkhave, bhikkhu ‘sama­vaya­saṭ­ṭhesano passad­dha­kāya­saṅ­khāro patilīno’ti vuccati. Kathañca, bhikkhave, bhikkhu ­panuṇ­ṇa­pac­ce­ka­sacco hoti? Idha, bhikkhave, bhikkhuno yāni tāni puthusa­maṇab­rāhma­ṇā­naṃ puthu­pac­ce­ka­saccāni, seyyathidaṃ—sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā; sabbāni tāni nuṇṇāni honti panuṇṇāni cattāni vantāni muttāni pahīnāni paṭi­nissaṭ­ṭhāni. Evaṃ kho, bhikkhave, bhikkhu ­panuṇ­ṇa­pac­ce­ka­sacco hoti.</p>
<p><a class="sc" id="2"></a><a class="ms" id="p_15A4_264"></a>Kathañca, bhikkhave, bhikkhu sama­vaya­saṭ­ṭhesano hoti? Idha, bhikkhave, bhikkhuno kāmesanā pahīnā hoti, bhavesanā pahīnā hoti, brahma­cari­yesanā paṭippassaddhā. Evaṃ kho, bhikkhave, bhikkhu sama­vaya­saṭ­ṭhesano hoti.</p>
<p><a class="sc" id="3"></a><a class="ms" id="p_15A4_265"></a>Kathañca, bhikkhave, bhikkhu passad­dha­kāya­saṅ­khāro hoti? Idha, bhikkhave, bhikkhu sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati. Evaṃ kho, bhikkhave, bhikkhu passad­dha­kāya­saṅ­khāro hoti.</p>
<p><a class="sc" id="4"></a><a class="ms" id="p_15A4_266"></a>Kathañca, bhikkhave, bhikkhu patilīno hoti? Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṅkato āyatiṃ anuppādadhammo. Evaṃ kho, bhikkhave, bhikkhu patilīno hoti. ­Panuṇ­ṇa­pac­ce­ka­sacco, bhikkhave, bhikkhu ‘sama­vaya­saṭ­ṭhesano passad­dha­kāya­saṅ­khāro patilīno’ti vuccatīti.</p>
<blockquote class="gatha">
<p><a class="sc" id="5"></a><a class="pts" id="pts2.42"></a><a class="ms" id="p_15A4_267"></a>Kāmesanā bhavesanā,<br> brahma­cari­yesanā saha;<br> Iti saccaparāmāso,<br> diṭṭhiṭṭhānā samussayā.
</p>
<p><a class="sc" id="6"></a><a class="ms" id="p_15A4_268"></a>Sabba­rāga­virat­tassa,<br> taṇ­hak­kha­ya­vimuttino;<br> Esanā paṭinissaṭṭhā,<br> diṭṭhiṭṭhānā samūhatā.
</p>
<p><a class="sc" id="7"></a><a class="ms" id="p_15A4_269"></a>Sa ve santo sato bhikkhu,<br> passaddho aparājito;<br> Mānābhisamayā buddho,<br> patilīnoti vuccatī”ti.
</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Cakkavagga</span> <span class="hidden">Cakkasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>