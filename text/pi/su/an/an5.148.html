<!DOCTYPE html>
<html data-prev="an5.147" data-next="an5.149">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.148">
<article>
<div class="hgroup">
<p class="division">Aṅguttara Nikāya 5</p>
<p>15. Tikaṇḍakīvagga</p>
<h1>148. Sap­purisa­dāna­sutta</h1>
</div>
<p><a class="sc" id="1"></a>
<a id="p_16A5_857" class="ms"></a>
<a class="msdiv" id="msdiv_148"></a>
“Pañcimāni, bhikkhave, sap­purisa­dānāni. Katamāni pañca? Saddhāya dānaṃ deti,
sakkaccaṃ dānaṃ deti, kālena dānaṃ deti, <span class="var" title="anag­gahita­citto (bj)" id="note373">anug­gahi­ta­citto</span> dānaṃ deti, attānañca
parañca anupahacca dānaṃ deti.</p>
<p><a class="sc" id="2"></a>
<a id="p_16A5_858" class="ms"></a>
Saddhāya kho pana, bhikkhave, dānaṃ datvā yattha yattha tassa dānassa vipāko
nibbattati, aḍḍho ca hoti mahaddhano mahābhogo, abhirūpo ca hoti dassanīyo
pāsādiko paramāya vaṇṇa­pok­kha­ra­tāya samannāgato.</p>
<p><a class="sc" id="3"></a>
<a id="p_16A5_859" class="ms"></a>
Sakkaccaṃ kho pana, bhikkhave, dānaṃ datvā yattha yattha tassa dānassa vipāko
nibbattati, aḍḍho ca hoti mahaddhano mahābhogo. Yepissa te honti puttāti vā
dārāti vā dāsāti vā pessāti vā <span class="var" title="kammakārāti (mr)" id="note374">kammakarāti</span> vā, tepi sussūsanti sotaṃ odahanti
aññā cittaṃ upaṭṭhapenti.</p>
<p><a class="sc" id="4"></a>
<a id="p_16A5_860" class="ms"></a>
Kālena kho pana, bhikkhave, dānaṃ datvā yattha yattha tassa dānassa vipāko
nibbattati, aḍḍho ca hoti mahaddhano mahābhogo; kālāgatā cassa atthā pacurā
honti.</p>
<p><a class="sc" id="5"></a>
<a id="p_16A5_861" class="ms"></a>
Anug­gahi­ta­citto kho pana, bhikkhave, dānaṃ datvā yattha yattha tassa dānassa
vipāko nibbattati, aḍḍho ca hoti mahaddhano mahābhogo; uḷāresu ca pañcasu
kāmaguṇesu bhogāya cittaṃ namati.</p>
<p><a class="sc" id="6"></a>
<a class="pts1" id="pts3.173"></a>
<a id="p_16A5_862" class="ms"></a>
Attānañca parañca anupahacca kho pana, bhikkhave, dānaṃ datvā yattha yattha
tassa dānassa vipāko nibbattati, aḍḍho ca hoti mahaddhano mahābhogo; na cassa
kutoci bhogānaṃ upaghāto āgacchati aggito vā udakato vā rājato vā corato vā
<span class="var" title="appiyadāyādato vā (bj, s1, mr) | appiyato vā dāyādato vā (s2, s3, km, pts1)" id="note375">appiyato vā dāyādato</span>. Imāni kho, bhikkhave, pañca sap­purisa­dānānī”ti.</p>
<p class="endsection">Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">Tikaṇḍakīvagga</span>
<span class="hidden">Avajānātisutta</span>
</div>
</section>
<a class="previous" href="/pi/an5.147">◀ Aṅguttara Nikāya  5.147</a><a class="top" href="#"> ▲ TOP </a><a class="next" href="/pi/an5.149">Aṅguttara Nikāya  5.149 ▶</a>
</div>
</body>
</html>