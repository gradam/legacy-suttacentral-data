<!DOCTYPE html>
<html data-prev="an5.141" data-next="an5.143">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.142">
<article>
<div class="hgroup">
<p class="division">Aṅguttara Nikāya 5</p>
<p>15. Tikaṇḍakīvagga</p>
<h1><span class="var" id="note354" title="āram­bha­ti­suttaṃ (bj)">142. Ārabhatisutta</span></h1>
</div>
<p><a class="sc" id="1"></a><a id="p_16A5_823" class="ms"></a><a class="msdiv" id="msdiv_142"></a>“Pañcime, bhikkhave, puggalā santo saṃvijjamānā lokasmiṃ. Katame pañca?<span class="cross" title="^pp2.5#1 [Pañca­ka­pugga­la­paññatti]" id="note355">*</span> Idha,
bhikkhave, ekacco puggalo ārabhati ca vippaṭisārī ca hoti; tañca cetovimuttiṃ
paññāvimuttiṃ yathābhūtaṃ nappajānāti yatthassa te uppannā pāpakā akusalā
dhammā aparisesā nirujjhanti. <span class="brnum">(1)</span></p>
<p><a class="sc" id="2"></a><a id="p_16A5_824" class="ms"></a>Idha pana, bhikkhave, ekacco puggalo <span class="var" title="ārambhati (bj)" id="note356">ārabhati</span>, na vippaṭisārī hoti; tañca
cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā
akusalā dhammā aparisesā nirujjhanti. <span class="brnum">(2)</span></p>
<p><a class="sc" id="3"></a><a class="pts" id="pts3.166"></a><a id="p_16A5_825" class="ms"></a>Idha pana, bhikkhave, ekacco puggalo na ārabhati, vippaṭisārī hoti; tañca
cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā
akusalā dhammā aparisesā nirujjhanti. <span class="brnum">(3)</span></p>
<p><a class="sc" id="4"></a><a id="p_16A5_826" class="ms"></a>Idha pana, bhikkhave, ekacco puggalo na ārabhati na vippaṭisārī hoti; tañca
cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā
akusalā dhammā aparisesā nirujjhanti. <span class="brnum">(4)</span></p>
<p><a class="sc" id="5"></a><a id="p_16A5_827" class="ms"></a>Idha pana, bhikkhave, ekacco puggalo na ārabhati na vippaṭisārī hoti; tañca
cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā
akusalā dhammā aparisesā nirujjhanti. <span class="brnum">(5)</span></p>
<p><a class="sc" id="6"></a><a id="p_16A5_828" class="ms"></a>Tatra, bhikkhave, yvāyaṃ puggalo ārabhati ca vippaṭisārī ca hoti, tañca
cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā
akusalā dhammā aparisesā nirujjhanti, so evamassa vacanīyo: ‘āyasmato kho
<span class="var" title="ārabhajā (s1-3, km) | ārabbhajā (pts1, mr)" id="note357">ārambhajā</span> āsavā saṃvijjanti, vippaṭisārajā āsavā <span class="var" title="saṃvaḍḍhanti (mr)" id="note358">pavaḍḍhanti</span>, sādhu vatāyasmā
ārambhaje āsave pahāya vippaṭisāraje āsave paṭivinodetvā cittaṃ paññañca
bhāvetu; evamāyasmā amunā pañcamena puggalena samasamo bhavissatī’ti. <span class="brnum">(1)</span></p>
<p><a class="sc" id="7"></a><a id="p_16A5_829" class="ms"></a>Tatra, bhikkhave, yvāyaṃ puggalo ārabhati na vippaṭisārī hoti, tañca
cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā
akusalā dhammā aparisesā nirujjhanti, so evamassa vacanīyo: ‘āyasmato kho
ārambhajā āsavā saṃvijjanti, vippaṭisārajā āsavā na pavaḍḍhanti, sādhu
vatāyasmā ārambhaje āsave pahāya cittaṃ paññañca bhāvetu; evamāyasmā amunā
pañcamena puggalena samasamo bhavissatī’ti. <span class="brnum">(2)</span></p>
<p><a class="sc" id="8"></a><a class="pts" id="pts3.167"></a><a id="p_16A5_830" class="ms"></a>Tatra, bhikkhave, yvāyaṃ puggalo na ārabhati vippaṭisārī hoti, tañca
cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā
akusalā dhammā aparisesā nirujjhanti, so evamassa vacanīyo: ‘āyasmato kho
ārambhajā āsavā na saṃvijjanti, vippaṭisārajā āsavā pavaḍḍhanti, sādhu
vatāyasmā vippaṭisāraje āsave paṭivinodetvā cittaṃ paññañca bhāvetu; evamāyasmā
amunā pañcamena puggalena samasamo bhavissatī’ti. <span class="brnum">(3)</span></p>
<p><a class="sc" id="9"></a><a id="p_16A5_831" class="ms"></a>Tatra, bhikkhave, yvāyaṃ puggalo na ārabhati na vippaṭisārī hoti, tañca
cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā
akusalā dhammā aparisesā nirujjhanti, so evamassa vacanīyo: ‘āyasmato kho
ārambhajā āsavā na saṃvijjanti, vippaṭisārajā āsavā na pavaḍḍhanti, sādhu
vatāyasmā cittaṃ paññañca bhāvetu; evamāyasmā amunā pañcamena puggalena
samasamo bhavissatī’ti. <span class="brnum">(4)</span></p>
<p><a class="sc" id="10"></a><a id="p_16A5_832" class="ms"></a>Iti kho, bhikkhave, ime cattāro puggalā amunā pañcamena puggalena evaṃ
ovadiyamānā evaṃ anusāsiyamānā anupubbena āsavānaṃ khayaṃ pāpuṇantī”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">Tikaṇḍakīvagga</span>
<span class="hidden">Avajānātisutta</span>
</aside>
</section>
</div>
</body>
</html>