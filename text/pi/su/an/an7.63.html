<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="63"><article><hgroup id="an7.63"><h2>Aṅguttara Nikāya 7</h2> <h3>6. Abyākatavagga</h3><h1>63. Bhariyāsutta</h1></hgroup><p><a id="p_16A7_414" class="ms"></a><a class="msdiv" id="msdiv_63"></a><a class="sc" id="1"></a>
Atha kho bhagavā pubbaṇhasamayaṃ nivāsetvā pattacīvaramādāya yena anāthapiṇḍikassa gahapatissa nivesanaṃ tenupasaṅkami; upasaṅkamitvā paññatte āsane nisīdi. Tena kho pana samayena anāthapiṇḍikassa gahapatissa nivesane manussā uccāsaddā mahāsaddā honti. Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p><p><a id="p_16A7_415" class="ms"></a><a class="sc" id="2"></a>
“Kiṃ nu te, gahapati, nivesane manussā uccāsaddā mahāsaddā kevaṭṭā maññe macchavilope”ti? “Ayaṃ, bhante, sujātā gharasuṇhā aḍḍhakulā ānītā. Sā neva sassuṃ ādiyati, na sasuraṃ ādiyati, na sāmikaṃ ādiyati, bhagavantampi na sakkaroti na garuṃ karoti na māneti na pūjetī”ti.</p><p><a id="p_16A7_416" class="ms"></a><a class="sc" id="3"></a>
Atha kho bhagavā sujātaṃ gharasuṇhaṃ āmantesi:  “ehi, sujāte”ti. “Evaṃ, bhante”ti kho sujātā gharasuṇhā bhagavato paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho sujātaṃ gharasuṇhaṃ bhagavā etadavoca: </p><p><a id="p_16A7_417" class="ms"></a><a class="sc" id="4"></a>
“Satta kho imā, sujāte, purisassa bhariyāyo. Katamā satta? Vadhakasamā, corīsamā, ayyasamā, mātāsamā, bhaginīsamā, sakhīsamā, dāsīsamā. Imā kho, sujāte, satta purisassa bhariyāyo. Tāsaṃ tvaṃ katamā”ti? “Na kho ahaṃ, bhante, imassa bhagavatā saṅkhittena bhāsitassa vitthārena atthaṃ ājānāmi. Sādhu me, bhante, bhagavā tathā dhammaṃ desetu yathāhaṃ imassa bhagavatā saṅkhittena bhāsitassa vitthārena atthaṃ jāneyyan”ti. “Tena hi, sujāte, suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho sujātā gharasuṇhā bhagavato paccassosi. Bhagavā etadavoca: </p><blockquote class="gatha"><p><a id="p_16A7_418" class="ms"></a><a class="sc" id="5"></a>
“Paduṭṭhacittā ahitānukampinī,<br> Aññesu rattā atimaññate patiṃ;<br>
Dhanena kītassa vadhāya ussukā,<br>
Yā evarūpā purisassa bhariyā;
<br><span class="squo">‘</span> Vadhā ca bhariyā’ti ca sā pavuccati. <span class="brnum">(1)</span></p><p><a id="p_16A7_419" class="ms"></a><a class="sc" id="6"></a>
Yaṃ itthiyā vindati sāmiko dhanaṃ,<br> Sippaṃ vaṇijjañca kasiṃ adhiṭṭhahaṃ;<br>
Appampi tassa apahātumicchati,<br>
Yā evarūpā purisassa bhariyā;
<br><span class="squo">‘</span> Corī ca bhariyā’ti ca sā pavuccati. <span class="brnum">(2)</span></p><p><a id="p_16A7_420" class="ms"></a><a class="sc" id="7"></a>
Akammakāmā alasā mahagghasā,<br> Pharusā ca caṇḍī duruttavādinī;<br>
Uṭṭhāyakānaṃ abhibhuyya vattati,<br>
Yā evarūpā purisassa bhariyā;
<br><span class="squo">‘</span> Ayyā ca bhariyā’ti ca sā pavuccati. <span class="brnum">(3)</span></p><p><a id="p_16A7_421" class="ms"></a><a class="sc" id="8"></a>
Yā sabbadā hoti hitānukampinī,<br> Mātāva puttaṃ anurakkhate patiṃ;<br>
Tato dhanaṃ sambhatamassa rakkhati,<br>
Yā evarūpā purisassa bhariyā;
<br><span class="squo">‘</span> Mātā ca bhariyā’ti ca sā pavuccati. <span class="brnum">(4)</span></p><p><a id="p_16A7_422" class="ms"></a><a class="sc" id="9"></a>
Yathāpi jeṭṭhā bhaginī kaniṭṭhakā,<br> Sagāravā hoti sakamhi sāmike;<br>
Hirīmanā bhattuvasānuvattinī,<br>
Yā evarūpā purisassa bhariyā;
<br><span class="squo">‘</span> Bhaginī ca bhariyā’ti ca sā pavuccati. <span class="brnum">(5)</span></p><p><a id="p_16A7_423" class="ms"></a><a class="sc" id="10"></a>
Yācīdha disvāna patiṃ pamodati,<br> Sakhī sakhāraṃva cirassamāgataṃ;<br>
Koleyyakā sīlavatī patibbatā,<br>
Yā evarūpā purisassa bhariyā;
<br><span class="squo">‘</span> Sakhī ca bhariyā’ti ca sā pavuccati. <span class="brnum">(6)</span></p><p><a id="p_16A7_424" class="ms"></a><a class="sc" id="11"></a>
Akkuddhasantā vadhadaṇḍatajjitā,<br> Aduṭṭhacittā patino titikkhati;<br>
Akkodhanā bhattuvasānuvattinī,<br>
Yā evarūpā purisassa bhariyā;
<br><span class="squo">‘</span> Dāsī ca bhariyā’ti ca sā pavuccati. <span class="brnum">(7)</span></p><p><a id="p_16A7_425" class="ms"></a><a class="sc" id="12"></a>
Yācīdha bhariyā vadhakāti vuccati,<br><span class="squo"> ‘</span> Corī ca ayyā’ti ca yā pavuccati;<br> Dussīlarūpā pharusā anādarā,<br>
Kāyassa bhedā nirayaṃ vajanti tā. (1–3.)
</p><p><a id="p_16A7_426" class="ms"></a><a class="sc" id="13"></a>
Yācīdha mātā bhaginī sakhīti ca,<br><span class="squo"> ‘</span> Dāsī ca bhariyā’ti ca sā pavuccati;<br> Sīle ṭhitattā cirarattasaṃvutā,<br>
Kāyassa bhedā sugatiṃ vajanti tāti. (4–7.)
</p>
</blockquote><p><a id="p_16A7_427" class="ms"></a><a class="sc" id="14"></a>
Imā kho, sujāte, satta purisassa bhariyāyo. Tāsaṃ tvaṃ katamā”ti? “Ajjatagge maṃ, bhante, bhagavā dāsīsamaṃ sāmikassa bhariyaṃ dhāretū”ti.</p>
<p class="endsection">Dasamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Abyākatavagga</div>
<div class="hidden">
Abyākatasutta</div>
</div>
</section><a class="previous" href="/pi/an7.62">◀ Aṅguttara Nikāya  7.62</a><a class="top" href="#"> ▲ TOP </a><a class="next" href="/pi/an7.64">Aṅguttara Nikāya  7.64 ▶</a></div>
</body>
</html>