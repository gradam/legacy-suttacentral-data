<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an6.54">
<article>
<div id="an6.54" class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>54. Dhammikasutta</h1>
</div>
<p>
<a class="sc" id="1"></a>
<a class="pts" id="pts3.366"></a>
<a id="p_16A6_404" class="ms"></a>
<a class="msdiv" id="msdiv_54"></a>
Ekaṃ samayaṃ bhagavā rājagahe viharati gijjhakūṭe pabbate. Tena kho pana
samayena āyasmā dhammiko jātibhūmiyaṃ āvāsiko hoti sabbaso jātibhūmiyaṃ sattasu
āvāsesu. Tatra sudaṃ āyasmā dhammiko āgantuke bhikkhū akkosati paribhāsati
vihiṃsati vitudati roseti vācāya. Te ca āgantukā bhikkhū āyasmatā dhammikena
akkosiyamānā paribhāsiyamānā vihesiyamānā vitudiyamānā rosiyamānā vācāya
pakkamanti, <span class="var" title='[{"eds":["bj"],"var":"na saṇṭhahanti "}]'>na saṇṭhanti</span>, riñcanti āvāsaṃ.</p>
<p>
<a class="sc" id="2"></a>
<a id="p_16A6_405" class="ms"></a>
Atha kho <span class="var" title='[{"eds":["s1","s2","s3","pts1","mr"],"var":"jātibhūmikānaṃ "}]'>jātibhūmakānaṃ</span> upāsakānaṃ etadahosi: “mayaṃ kho bhikkhusaṃghaṃ
paccupaṭṭhitā cīvarapiṇḍapātasenāsanagilānappaccayabhesajjaparikkhārena. Atha ca pana āgantukā bhikkhū pakkamanti, na saṇṭhanti, riñcanti āvāsaṃ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṃ upāsakānaṃ etadahosi: “ayaṃ kho āyasmā dhammiko āgantuke bhikkhū akkosati paribhāsati vihiṃsati vitudati roseti vācāya. Te ca āgantukā bhikkhū āyasmatā dhammikena akkosiyamānā paribhāsiyamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṃ. Yannūna mayaṃ āyasmantaṃ dhammikaṃ pabbājeyyāmā”ti.</p>
<p>
<a class="sc" id="3"></a>
<a class="pts" id="pts3.367"></a>
<a id="p_16A6_406" class="ms"></a>
Atha kho jātibhūmakā upāsakā yena āyasmā dhammiko tenupasaṅkamiṃsu;
upasaṅkamitvā āyasmantaṃ dhammikaṃ etadavocuṃ: “pakkamatu, bhante, āyasmā
dhammiko imamhā āvāsā; alaṃ te idha vāsenā”ti. Atha kho āyasmā dhammiko tamhā
āvāsā aññaṃ āvāsaṃ agamāsi. Tatrapi sudaṃ āyasmā dhammiko āgantuke bhikkhū
akkosati paribhāsati vihiṃsati vitudati roseti vācāya. Te ca āgantukā bhikkhū
āyasmatā dhammikena akkosiyamānā paribhāsiyamānā vihesiyamānā vitudiyamānā
rosiyamānā vācāya pakkamanti, na saṇṭhanti, riñcanti āvāsaṃ.</p>
<p>
<a class="sc" id="4"></a>
<a id="p_16A6_407" class="ms"></a>
Atha kho jātibhūmakānaṃ upāsakānaṃ etadahosi: “mayaṃ kho bhikkhusaṅghaṃ
paccupaṭṭhitā cīvarapiṇḍapātasenāsanagilānappaccayabhesajjaparikkhārena. Atha ca pana āgantukā bhikkhū pakkamanti, na saṇṭhanti, riñcanti āvāsaṃ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṃ upāsakānaṃ etadahosi: “ayaṃ kho āyasmā dhammiko āgantuke bhikkhū akkosati paribhāsati vihiṃsati vitudati roseti vācāya. Te ca āgantukā bhikkhū āyasmatā dhammikena akkosiyamānā paribhāsiyamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṃ. Yannūna mayaṃ āyasmantaṃ dhammikaṃ pabbājeyyāmā”ti.</p>
<p>
<a class="sc" id="5"></a>
<a id="p_16A6_408" class="ms"></a>
Atha kho jātibhūmakā upāsakā yenāyasmā dhammiko tenupasaṅkamiṃsu; upasaṅkamitvā
āyasmantaṃ dhammikaṃ etadavocuṃ: “pakkamatu, bhante, āyasmā dhammiko imamhāpi
āvāsā; alaṃ te idha vāsenā”ti. Atha kho āyasmā dhammiko tamhāpi āvāsā aññaṃ
āvāsaṃ agamāsi. Tatrapi sudaṃ āyasmā dhammiko āgantuke bhikkhū akkosati
paribhāsati vihiṃsati vitudati roseti vācāya. Te ca āgantukā bhikkhū āyasmatā
dhammikena akkosiyamānā paribhāsiyamānā vihesiyamānā vitudiyamānā rosiyamānā
vācāya pakkamanti, na saṇṭhanti, riñcanti āvāsaṃ.</p>
<p>
<a class="sc" id="6"></a>
<a class="pts" id="pts3.368"></a>
<a id="p_16A6_409" class="ms"></a>
Atha kho jātibhūmakānaṃ upāsakānaṃ etadahosi: “mayaṃ kho bhikkhusaṅghaṃ
paccupaṭṭhitā cīvarapiṇḍapātasenāsanagilānappaccayabhesajjaparikkhārena. Atha ca pana āgantukā bhikkhū pakkamanti, na saṇṭhanti, riñcanti āvāsaṃ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṃ upāsakānaṃ etadahosi: “ayaṃ kho āyasmā dhammiko āgantuke bhikkhū akkosati … pe …. Yannūna mayaṃ āyasmantaṃ dhammikaṃ pabbājeyyāma sabbaso jātibhūmiyaṃ sattahi āvāsehī”ti. Atha kho jātibhūmakā upāsakā yenāyasmā dhammiko tenupasaṅkamiṃsu; upasaṅkamitvā āyasmantaṃ dhammikaṃ etadavocuṃ: “pakkamatu, bhante, āyasmā dhammiko sabbaso jātibhūmiyaṃ sattahi āvāsehī”ti. Atha kho āyasmato dhammikassa etadahosi: “pabbājito khomhi jātibhūmakehi upāsakehi sabbaso jātibhūmiyaṃ sattahi āvāsehi. Kahaṃ nu kho dāni gacchāmī”ti? Atha kho āyasmato dhammikassa etadahosi: “yannūnāhaṃ yena bhagavā tenupasaṅkameyyan”ti.</p>
<p>
<a class="sc" id="7"></a>
<a id="p_16A6_410" class="ms"></a>
Atha kho āyasmā dhammiko pattacīvaramādāya yena rājagahaṃ tena pakkāmi.
Anupubbena yena rājagahaṃ gijjhakūṭo pabbato yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho
āyasmantaṃ dhammikaṃ bhagavā etadavoca: “handa kuto nu tvaṃ, brāhmaṇa dhammika,
āgacchasī”ti? “Pabbājito ahaṃ, bhante, jātibhūmakehi upāsakehi sabbaso
jātibhūmiyaṃ sattahi āvāsehī”ti. “Alaṃ, brāhmaṇa dhammika, kiṃ te iminā, yaṃ
taṃ tato tato pabbājenti, so tvaṃ tato tato pabbājito mameva santike
āgacchasi.</p>
<p>
<a class="sc" id="8"></a>
<a id="p_16A6_411" class="ms"></a>
Bhūtapubbaṃ, brāhmaṇa dhammika, sāmuddikā vāṇijā tīradassiṃ sakuṇaṃ gahetvā
nāvāya samuddaṃ ajjhogāhanti. Te <span class="var" title='[{"eds":["s1","s2","s3"],"var":"atīradassaniyā "},{"eds":["mr"],"var":"atīradassiyā "}]'>atīradakkhiṇiyā</span> nāvāya tīradassiṃ sakuṇaṃ
muñcanti. So gacchateva puratthimaṃ disaṃ, gacchati pacchimaṃ disaṃ, gacchati
uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati anudisaṃ.
Sace so samantā tīraṃ passati, <span class="var" title='[{"eds":["mr"],"var":"tathāgato "}]'>tathāgatakova</span> hoti. Sace pana so samantā tīraṃ
na passati tameva nāvaṃ paccāgacchati. Evamevaṃ kho, brāhmaṇa dhammika, yaṃ taṃ
tato tato pabbājenti so tvaṃ tato tato pabbājito mameva santike āgacchasi.</p>
<p>
<a class="sc" id="9"></a>
<a class="pts" id="pts3.369"></a>
<a id="p_16A6_412" class="ms"></a>
Bhūtapubbaṃ, brāhmaṇa dhammika, rañño korabyassa suppatiṭṭho nāma nigrodharājā
ahosi pañcasākho sītacchāyo manoramo. Suppatiṭṭhassa kho pana, brāhmaṇa
dhammika, nigrodharājassa dvādasayojanāni abhiniveso ahosi, pañca yojanāni
mūlasantānakānaṃ. Suppatiṭṭhassa kho pana, brāhmaṇa dhammika, nigrodharājassa
tāva mahantāni phalāni ahesuṃ; seyyathāpi nāma āḷhakathālikā. Evamassa sādūni
phalāni ahesuṃ; seyyathāpi nāma khuddaṃ madhuṃ anelakaṃ. Suppatiṭṭhassa kho
pana, brāhmaṇa dhammika, nigrodharājassa ekaṃ khandhaṃ rājā paribhuñjati
saddhiṃ itthāgārena, ekaṃ khandhaṃ balakāyo paribhuñjati, ekaṃ khandhaṃ
negamajānapadā paribhuñjanti, ekaṃ khandhaṃ samaṇabrāhmaṇā paribhuñjanti, ekaṃ
khandhaṃ <span class="var" title='[{"eds":["bj","s1","s2","s3"],"var":"migapakkhino "},{"eds":["pts1"],"var":"migapakkhiyo "}]'>migā</span> paribhuñjanti. Suppatiṭṭhassa kho pana, brāhmaṇa dhammika,
nigrodharājassa na koci phalāni rakkhati, <span class="var" title='[{"eds":["mr"],"var":"na ca puna "}]'>na ca sudaṃ</span> aññamaññassa phalāni
hiṃsanti.</p>
<p>
<a class="sc" id="10"></a>
<a id="p_16A6_413" class="ms"></a>
Atha kho, brāhmaṇa dhammika, aññataro puriso suppatiṭṭhassa nigrodharājassa
yāvadatthaṃ phalāni bhakkhitvā sākhaṃ bhañjitvā pakkāmi. Atha kho, brāhmaṇa
dhammika, suppatiṭṭhe nigrodharāje adhivatthāya devatāya etadahosi: ‘acchariyaṃ
vata bho, abbhutaṃ vata bho. <span class="var" title='[{"eds":["s1","s2","s3"],"var":"yāva pāpamanusso "},{"eds":["mr"],"var":"yāvatā pāpamanusso "}]'>Yāva pāpo manusso</span>, yatra hi nāma suppatiṭṭhassa
nigrodharājassa yāvadatthaṃ phalāni bhakkhitvā sākhaṃ bhañjitvā pakkamissati,
yannūna suppatiṭṭho nigrodharājā āyatiṃ phalaṃ na dadeyyā’ti. Atha kho,
brāhmaṇa dhammika, suppatiṭṭho nigrodharājā āyatiṃ phalaṃ na adāsi.</p>
<p>
<a class="sc" id="11"></a>
<a class="pts" id="pts3.370"></a>
<a id="p_16A6_414" class="ms"></a>
Atha kho, brāhmaṇa dhammika, rājā korabyo yena sakko devānamindo tenupasaṅkami;
upasaṅkamitvā sakkaṃ devānamindaṃ etadavoca: ‘yagghe, mārisa, jāneyyāsi
suppatiṭṭho nigrodharājā phalaṃ na detī’ti? Atha kho, brāhmaṇa dhammika, sakko
devānamindo tathārūpaṃ iddhābhisaṅkhāraṃ <span class="var" title='[{"eds":["s1","s2","s3","mr"],"var":"abhisaṅkhāresi "}]'>abhisaṅkhāsi</span>, yathā bhusā vātavuṭṭhi
āgantvā suppatiṭṭhaṃ nigrodharājaṃ <span class="var" title='[{"eds":["bj","pts1"],"var":"pātesi "}]'>pavattesi</span> ummūlamakāsi. Atha kho, brāhmaṇa
dhammika, suppatiṭṭhe nigrodharāje adhivatthā devatā dukkhī dummanā assumukhī
rudamānā ekamantaṃ aṭṭhāsi.</p>
<p>
<a class="sc" id="12"></a>
<a class="pts" id="pts3.371"></a>
<a id="p_16A6_415" class="ms"></a>
Atha kho, brāhmaṇa dhammika, sakko devānamindo yena suppatiṭṭhe nigrodharāje
adhivatthā devatā tenupasaṅkami; upasaṅkamitvā suppatiṭṭhe nigrodharāje
adhivatthaṃ devataṃ etadavoca: ‘kiṃ nu tvaṃ, devate, dukkhī dummanā assumukhī
rudamānā ekamantaṃ ṭhitā’ti? ‘Tathā hi pana me, mārisa, bhusā vātavuṭṭhi
āgantvā bhavanaṃ pavattesi ummūlamakāsī’ti. ‘Api nu tvaṃ, devate, rukkhadhamme
ṭhitāya bhusā vātavuṭṭhi āgantvā bhavanaṃ pavattesi ummūlamakāsī’ti? ‘Kathaṃ
pana, mārisa, rukkho rukkhadhamme ṭhito hotī’ti? ‘Idha, devate, rukkhassa mūlaṃ
mūlatthikā haranti, tacaṃ tacatthikā haranti, pattaṃ pattatthikā haranti,
pupphaṃ pupphatthikā haranti, phalaṃ phalatthikā haranti. Na ca tena devatāya
anattamanatā vā <span class="var" title='[{"eds":["bj"],"var":"anabhiraddhi "}]'>anabhinandi</span> vā karaṇīyā. Evaṃ kho, devate, rukkho rukkhadhamme
ṭhito hotī’ti. ‘Aṭṭhitāyeva kho me, mārisa, rukkhadhamme bhusā vātavuṭṭhi
āgantvā bhavanaṃ pavattesi ummūlamakāsī’ti. ‘Sace kho tvaṃ, devate,
rukkhadhamme tiṭṭheyyāsi, siyā te bhavanaṃ yathāpure’ti? ‘<span class="var" title='[{"eds":["s1","s2","s3"],"var":"tiṭṭheyyāmahaṃ "}]'>Ṭhassāmahaṃ</span>, mārisa,
rukkhadhamme, hotu me bhavanaṃ yathāpure’ti.</p>
<p>
<a class="sc" id="13"></a>
<a id="p_16A6_416" class="ms"></a>
Atha kho, brāhmaṇa dhammika, sakko devānamindo tathārūpaṃ iddhābhisaṅkhāraṃ
<span class="var" title='[{"eds":["s1","s2","s3","mr"],"var":"abhisaṅkhāri "}]'>abhisaṅkhāsi</span>, yathā bhusā vātavuṭṭhi āgantvā suppatiṭṭhaṃ nigrodharājaṃ
ussāpesi, sacchavīni mūlāni ahesuṃ. Evamevaṃ kho, brāhmaṇa dhammika, api nu taṃ
samaṇadhamme ṭhitaṃ jātibhūmakā upāsakā pabbājesuṃ sabbaso jātibhūmiyaṃ sattahi
āvāsehī”ti? “Kathaṃ pana, bhante, samaṇo samaṇadhamme ṭhito hotī”ti? “Idha,
brāhmaṇa dhammika, samaṇo akkosantaṃ na paccakkosati, rosantaṃ na paṭirosati,
bhaṇḍantaṃ na paṭibhaṇḍati. Evaṃ kho, brāhmaṇa dhammika, samaṇo samaṇadhamme
ṭhito hotī”ti. “Aṭṭhitaṃyeva maṃ, bhante, samaṇadhamme jātibhūmakā upāsakā
pabbājesuṃ sabbaso jātibhūmiyaṃ sattahi āvāsehī”ti.</p>
<p>
<a class="sc" id="14"></a>
<a id="p_16A6_417" class="ms"></a>
<span class="cross" title='[{"bm":"1","desc":"66. Sattasūriyasutta","lang":"pi","uid":"an7.66"},{"bm":"1","desc":"73. Sunettasutta","lang":"pi","uid":"an7.73"}]'>^</span>

“Bhūtapubbaṃ, brāhmaṇa dhammika, sunetto nāma satthā ahosi titthakaro kāmesu
vītarāgo. Sunettassa kho pana, brāhmaṇa dhammika, satthuno anekāni sāvakasatāni
ahesuṃ. Sunetto satthā sāvakānaṃ brahmalokasahabyatāya dhammaṃ desesi. Ye kho
pana, brāhmaṇa dhammika, sunettassa satthuno brahmalokasahabyatāya dhammaṃ
desentassa cittāni na pasādesuṃ te kāyassa bhedā paraṃ maraṇā apāyaṃ duggatiṃ
vinipātaṃ nirayaṃ upapajjiṃsu. Ye kho pana, brāhmaṇa dhammika, sunettassa
satthuno brahmalokasahabyatāya dhammaṃ desentassa cittāni pasādesuṃ te kāyassa
bhedā paraṃ maraṇā sugatiṃ saggaṃ lokaṃ upapajjiṃsu. <span class="brnum">(1)</span></p>
<p>
<a class="sc" id="15"></a>
<a id="p_16A6_418" class="ms"></a>
Bhūtapubbaṃ, brāhmaṇa dhammika, mūgapakkho nāma satthā ahosi … pe …
<span class="brnum">(2)</span></p>
<p>
<a class="sc" id="16"></a>
<a id="p_16A6_419" class="ms"></a>
Aranemi nāma satthā ahosi …
<span class="brnum">(3)</span></p>
<p>
<a class="sc" id="17"></a>
<a id="p_16A6_420" class="ms"></a>
… Kuddālako nāma satthā ahosi …
<span class="brnum">(4)</span></p>
<p>
<a class="sc" id="18"></a>
<a id="p_16A6_421" class="ms"></a>
… Hatthipālo nāma satthā ahosi …
<span class="brnum">(5)</span></p>
<p>
<a class="sc" id="19"></a>
<a class="pts" id="pts3.372"></a>
<a id="p_16A6_422" class="ms"></a>
… Jotipālo nāma satthā ahosi titthakaro kāmesu vītarāgo. Jotipālassa kho pana,
brāhmaṇa dhammika, satthuno anekāni sāvakasatāni ahesuṃ. Jotipālo satthā
sāvakānaṃ brahmalokasahabyatāya dhammaṃ desesi. Ye kho pana, brāhmaṇa dhammika,
jotipālassa satthuno brahmalokasahabyatāya dhammaṃ desentassa cittāni na
pasādesuṃ te kāyassa bhedā paraṃ maraṇā apāyaṃ duggatiṃ vinipātaṃ nirayaṃ
upapajjiṃsu. Ye kho pana, brāhmaṇa dhammika, jotipālassa satthuno
brahmalokasahabyatāya dhammaṃ desentassa cittāni pasādesuṃ te kāyassa bhedā
paraṃ maraṇā sugatiṃ saggaṃ lokaṃ upapajjiṃsu. <span class="brnum">(6)</span></p>
<p>
<a class="sc" id="20"></a>
<a id="p_16A6_423" class="ms"></a>
Taṃ kiṃ maññasi, brāhmaṇa dhammika, yo ime cha satthāre titthakare kāmesu
vītarāge, anekasataparivāre sasāvakasaṃghe paduṭṭhacitto akkoseyya
paribhāseyya, bahuṃ so apuññaṃ pasaveyyā”ti? “Evaṃ, bhante”. “Yo kho, brāhmaṇa
dhammika, ime cha satthāre titthakare kāmesu vītarāge anekasataparivāre
sasāvakasaṃghe paduṭṭhacitto akkoseyya paribhāseyya, bahuṃ so apuññaṃ
pasaveyya. Yo ekaṃ diṭṭhisampannaṃ puggalaṃ paduṭṭhacitto akkosati paribhāsati,
ayaṃ tato bahutaraṃ apuññaṃ pasavati. Taṃ kissa hetu? Nāhaṃ, brāhmaṇa dhammika,
ito bahiddhā <span class="var" title='[{"eds":["s1","s2","s3"],"var":"evarūpaṃ khantaṃ "}]'>evarūpiṃ khantiṃ</span> vadāmi, yathāmaṃ sabrahmacārīsu. Tasmātiha,
brāhmaṇa dhammika, evaṃ sikkhitabbaṃ: ‘<span class="var" title='[{"eds":["bj","s1","s2","s3"],"var":"na no āmasabrahmacārīsu "},{"eds":["si","pts1"],"var":"na no sabrahmacārīsu "}]'>na no samasabrahmacārīsu</span> cittāni
paduṭṭhāni bhavissantī’ti. Evañhi te, brāhmaṇa dhammika, sikkhitabbanti.</p>
<blockquote class="gatha">
<p>
<a class="sc" id="21"></a>
<a class="pts" id="pts3.373"></a>
<a id="p_16A6_424" class="ms"></a>
Sunetto mūgapakkho ca,<br>
aranemi ca brāhmaṇo;<br>
Kuddālako ahu satthā,<br>
hatthipālo ca māṇavo.
</p>
<p>
<a class="sc" id="22"></a>
<a id="p_16A6_425" class="ms"></a>
Jotipālo ca govindo,<br>
ahu sattapurohito;<br>
<span class="var" title='[{"eds":["bj"],"var":"ahiṃsete "},{"eds":["s1","s2","s3"],"var":"abhisekā "},{"note":"ka-sī, cha1-2"}]'>Ahiṃsakā</span> atītaṃse,<br>
cha satthāro yasassino.
</p>
<p>
<a class="sc" id="23"></a>
<a id="p_16A6_426" class="ms"></a>
Nirāmagandhā <span class="var" title='[{"eds":["bj","s1","s2","s3","pts1"],"var":"karuṇe vimuttā "}]'>karuṇedhimuttā</span>,<br>
<span class="var" title='[{"eds":["s1","s2","s3"],"var":"kāmasaññojanātitā "}]'>Kāmasaṃyojanātigā</span>;<br>
Kāmarāgaṃ virājetvā,<br>
Brahmalokūpagā <span class="var" title='[{"eds":["si"],"var":"ahū "},{"note":"bahūsu","var":"ahu "}]'>ahuṃ</span>.
</p>
<p>
<a class="sc" id="24"></a>
<a id="p_16A6_427" class="ms"></a>
Ahesuṃ sāvakā tesaṃ,<br>
Anekāni satānipi;<br>
Nirāmagandhā karuṇedhimuttā,<br>
Kāmasaṃyojanātigā;<br>
Kāmarāgaṃ virājetvā,<br>
Brahmalokūpagā <span class="var" title='[{"eds":["si"],"var":"ahū "},{"note":"bahūsu","var":"ahu "}]'>ahuṃ</span>.
</p>
<p>
<a class="sc" id="25"></a>
<a id="p_16A6_428" class="ms"></a>
Yete isī bāhirake,<br>
vītarāge samāhite;<br>
Paduṭṭhamanasaṅkappo,<br>
yo naro paribhāsati;<br>
Bahuñca so pasavati,<br>
apuññaṃ tādiso naro.
</p>
<p>
<a class="sc" id="26"></a>
<a id="p_16A6_429" class="ms"></a>
Yo cekaṃ diṭṭhisampannaṃ,<br>
Bhikkhuṃ buddhassa sāvakaṃ;<br>
Paduṭṭhamanasaṅkappo,<br>
Yo naro paribhāsati;<br>
Ayaṃ tato bahutaraṃ,<br>
Apuññaṃ pasave naro.
</p>
<p>
<a class="sc" id="27"></a>
<a id="p_16A6_430" class="ms"></a>
Na sādhurūpaṃ āsīde,<br>
diṭṭhiṭṭhānappahāyinaṃ;<br>
Sattamo puggalo eso,<br>
ariyasaṅghassa vuccati.
</p>
<p>
<a class="sc" id="28"></a>
<a id="p_16A6_431" class="ms"></a>
<span class="cross" title='[{"bm":"56","desc":"3 Suttādhiṭṭhānatatiyabhūmi","lang":"pi","uid":"pe3"}]'>^</span>

Avītarāgo kāmesu,<br>
yassa pañcindriyā mudū;<br>
Saddhā sati ca vīriyaṃ,<br>
samatho ca vipassanā.
</p>
<p>
<a class="sc" id="29"></a>
<a id="p_16A6_432" class="ms"></a>
Tādisaṃ bhikkhumāsajja,<br>
pubbeva upahaññati;<br>
Attānaṃ upahantvāna,<br>
pacchā aññaṃ vihiṃsati.
</p>
<p>
<a class="sc" id="30"></a>
<a id="p_16A6_433" class="ms"></a>
Yo ca rakkhati attānaṃ,<br>
rakkhito tassa bāhiro;<br>
Tasmā rakkheyya attānaṃ,<br>
akkhato paṇḍito sadā”ti.
</p>
</blockquote>
<p class="endsection">Dvādasamaṃ.</p>
<p class="endsection">Dhammikavaggo pañcamo.</p>
<blockquote class="uddanagatha">
<p>
<a class="sc" id="31"></a>
<a id="p_16A6_437" class="ms"></a>
Nāgamigasālā iṇaṃ,<br>
Cundaṃ dve sandiṭṭhikā duve;<br>
Khemaindriya ānanda,<br>
Khattiyā appamādena dhammikoti.
</p>
</blockquote>
<p class="endsutta">Paṭhamo paṇṇāsako samatto.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Dhammikavagga</span>
<span class="hidden">Nāgasutta</span>
</div>
</section>
<a class="previous" href="/pi/an6.53">◀ Aṅguttara Nikāya  6.53</a><a class="top" href="#"> ▲ TOP </a><a class="next" href="/pi/an6.55">Aṅguttara Nikāya  6.55 ▶</a>
</div>
</body>
</html>