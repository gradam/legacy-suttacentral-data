<!DOCTYPE html>
<html data-prev="an5.166" data-next="an5.168">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.167">
<article>
<div class="hgroup">
<p class="division">Aṅguttara Nikāya 5</p>
<p>17. Āghātavagga</p>
<h1>167. Codanāsutta</h1>
</div>
<p><a class="sc" id="1"></a>
<a id="p_16A5_967" class="ms"></a>
<a class="msdiv" id="msdiv_167"></a>
Tatra kho āyasmā sāriputto bhikkhū āmantesi: “codakena, āvuso, bhikkhunā paraṃ
codetukāmena pañca dhamme ajjhattaṃ upaṭṭhāpetvā paro codetabbo.</p>
<p><a class="sc" id="2"></a>
<a id="p_16A5_968" class="ms"></a>
Katame pañca? Kālena vakkhāmi, no akālena; bhūtena vakkhāmi, no abhūtena;
saṇhena vakkhāmi, no pharusena; atthasaṃhitena vakkhāmi, no anat­tha­saṃhi­tena;
<span class="var" title="mettacittena (bj, pts1, mr)" id="note417">mettacitto</span> vakkhāmi, no <span class="var" title="dosantarena (bj, pts1, mr)" id="note418">dosantaro</span>. Codakena, āvuso, bhikkhunā paraṃ
codetukāmena ime pañca dhamme ajjhattaṃ upaṭṭhāpetvā paro codetabbo.</p>
<p><a class="sc" id="3"></a>
<a id="p_16A5_969" class="ms"></a>
Idhāhaṃ, āvuso, ekaccaṃ puggalaṃ passāmi akālena codiyamānaṃ no kālena kupitaṃ,
abhūtena codiyamānaṃ no bhūtena kupitaṃ, pharusena codiyamānaṃ no saṇhena
kupitaṃ, anat­tha­saṃhi­tena codiyamānaṃ no atthasaṃhitena kupitaṃ, dosantarena
codiyamānaṃ no mettacittena kupitaṃ.</p>
<p><a class="sc" id="4"></a>
<a class="pts1" id="pts3.197"></a>
<a id="p_16A5_970" class="ms"></a>
Adham­ma­cuditassa, āvuso, bhikkhuno pañcahākārehi avippaṭisāro <span class="var" title="upadahitabbo (bj, s1-3)" id="note419">upadahātabbo</span>:
‘akālenāyasmā cudito no kālena, alaṃ te avippaṭisārāya; abhūtenāyasmā cudito no
bhūtena, alaṃ te avippaṭisārāya; pharusenāyasmā cudito no saṇhena, alaṃ te
avippaṭisārāya; anat­tha­saṃhi­tenā­yasmā cudito no atthasaṃhitena, alaṃ te
avippaṭisārāya; dosantare­nā­yasmā cudito no mettacittena, alaṃ te
avippaṭisārāyā’ti. Adham­ma­cuditassa, āvuso, bhikkhuno imehi pañcahākārehi
avippaṭisāro upadahātabbo.</p>
<p><a class="sc" id="5"></a>
<a id="p_16A5_971" class="ms"></a>
Adham­ma­codakassa, āvuso, bhikkhuno pañcahākārehi vippaṭisāro upadahātabbo:
‘akālena te, āvuso, <span class="var" title="cudito (bj, s1-3, pts1)" id="note420">codito</span> no kālena, alaṃ te vippaṭisārāya; abhūtena te,
āvuso, codito no bhūtena, alaṃ te vippaṭisārāya; pharusena te, āvuso, codito no
saṇhena, alaṃ te vippaṭisārāya; anat­tha­saṃhi­tena te, āvuso, codito no
atthasaṃhitena, alaṃ te vippaṭisārāya; dosantarena te, āvuso, codito no
mettacittena, alaṃ te vippaṭisārāyā’ti. Adham­ma­codakassa, āvuso, bhikkhuno
imehi pañcahākārehi vippaṭisāro upadahātabbo. Taṃ kissa hetu? Yathā na aññopi
bhikkhu abhūtena codetabbaṃ maññeyyāti.</p>
<p><a class="sc" id="6"></a>
<a id="p_16A5_972" class="ms"></a>
Idha panāhaṃ, āvuso, ekaccaṃ puggalaṃ passāmi kālena codiyamānaṃ no akālena
kupitaṃ, bhūtena codiyamānaṃ no abhūtena kupitaṃ, saṇhena codiyamānaṃ no
pharusena kupitaṃ, atthasaṃhitena codiyamānaṃ no anat­tha­saṃhi­tena kupitaṃ,
mettacittena codiyamānaṃ no dosantarena kupitaṃ.</p>
<p><a class="sc" id="7"></a>
<a class="pts1" id="pts3.198"></a>
<a id="p_16A5_973" class="ms"></a>
Dhamma­cuditassa, āvuso, bhikkhuno pañcahākārehi vippaṭisāro upadahātabbo:
‘kālenāyasmā cudito no akālena, alaṃ te vippaṭisārāya; bhūtenāyasmā cudito no
abhūtena, alaṃ te vippaṭisārāya; saṇhenāyasmā cudito no pharusena, alaṃ te
vippaṭisārāya; attha­saṃhi­tenā­yasmā cudito no anat­tha­saṃhi­tena, alaṃ te
vippaṭisārāya; metta­citte­nāyasmā cudito no dosantarena, alaṃ te
vippaṭisārāyā’ti. Dhamma­cuditassa, āvuso, bhikkhuno imehi pañcahākārehi
vippaṭisāro upadahātabbo.</p>
<p><a class="sc" id="8"></a>
<a id="p_16A5_974" class="ms"></a>
Dhamma­codakassa, āvuso, bhikkhuno pañcahākārehi avippaṭisāro upadahātabbo:
‘kālena te, āvuso, codito no akālena, alaṃ te avippaṭisārāya; bhūtena te,
āvuso, codito no abhūtena, alaṃ te avippaṭisārāya; saṇhena te, āvuso, codito no
pharusena, alaṃ te avippaṭisārāya; atthasaṃhitena te, āvuso, codito no
anat­tha­saṃhi­tena, alaṃ te avippaṭisārāya; mettacittena te, āvuso, codito no
dosantarena, alaṃ te avippaṭisārāyā’ti. Dhamma­codakassa, āvuso, bhikkhuno imehi
pañcahākārehi avippaṭisāro upadahātabbo. Taṃ kissa hetu? Yathā aññopi bhikkhu
bhūtena coditabbaṃ maññeyyāti.</p>
<p><a class="sc" id="9"></a>
<a id="p_16A5_975" class="ms"></a>
Cuditena, āvuso, puggalena dvīsu dhammesu patiṭṭhātabbaṃ—sacce ca, akuppe ca.
<span class="var" title="pañcahi (s1-3, mr)" id="note421">Mañcepi</span>, āvuso, pare codeyyuṃ kālena vā akālena vā bhūtena vā abhūtena vā
saṇhena vā pharusena vā atthasaṃhitena vā anat­tha­saṃhi­tena vā <span class="var" title="mettacittena (bj, pts1, mr)" id="note422">mettacittā</span> vā
<span class="var" title="dosantarena (bj, pts1, mr)" id="note423">dosantarā</span> vā, ahampi dvīsuyeva dhammesu patiṭṭhaheyyaṃ—sacce ca, akuppe ca.
Sace jāneyyaṃ: ‘attheso mayi dhammo’ti, ‘atthī’ti naṃ vadeyyaṃ: ‘saṃvijjateso
mayi dhammo’ti. Sace jāneyyaṃ: ‘nattheso mayi dhammo’ti, ‘natthī’ti naṃ
vadeyyaṃ: ‘neso dhammo mayi saṃvijjatī’”ti.</p>
<p><a class="sc" id="10"></a>
<a id="p_16A5_976" class="ms"></a>
“<span class="var" title="evampi kho (mr)" id="note424">Evampi kho te</span>, sāriputta, vuccamānā atha ca panidhekacce moghapurisā na
padakkhiṇaṃ gaṇhantī”ti.</p>
<p><a class="sc" id="11"></a>
<a class="pts1" id="pts3.199"></a>
<a id="p_16A5_977" class="ms"></a>
“Ye te, bhante, puggalā assaddhā jīvikatthā na saddhā agārasmā anagāriyaṃ
pabbajitā saṭhā māyāvino <span class="var" title="keṭubhino (bj, s1-3, km, pts1)" id="note425">ketabino</span> uddhatā unnaḷā capalā mukharā vikiṇṇavācā
indriyesu aguttadvārā bhojane amattaññuno jāgariyaṃ ananuyuttā sāmaññe
anapekkhavanto sikkhāya na tibbagāravā bāhulikā sāthalikā okkamane pubbaṅgamā
paviveke nikkhittadhurā kusītā hīnavīriyā muṭṭhassatino asampajānā asamāhitā
vibbhantacittā duppaññā eḷamūgā, te mayā evaṃ vuccamānā na padakkhiṇaṃ
gaṇhanti.</p>
<p><a class="sc" id="12"></a>
<a id="p_16A5_978" class="ms"></a>
Ye pana te, bhante, kulaputtā saddhā agārasmā anagāriyaṃ pabbajitā asaṭhā
amāyāvino aketabino anuddhatā anunnaḷā acapalā amukharā avikiṇṇavācā indriyesu
guttadvārā bhojane mattaññuno jāgariyaṃ anuyuttā sāmaññe apekkhavanto sikkhāya
tibbagāravā na bāhulikā na sāthalikā okkamane nikkhittadhurā paviveke
pubbaṅgamā āraddhavīriyā pahitattā upaṭṭhi­tas­satino sampajānā samāhitā
ekaggacittā paññavanto aneḷamūgā, te mayā evaṃ vuccamānā padakkhiṇaṃ
gaṇhantī”ti.</p>
<p><a class="sc" id="13"></a>
<a id="p_16A5_979" class="ms"></a>
“Ye te, sāriputta, puggalā assaddhā jīvikatthā na saddhā agārasmā anagāriyaṃ
pabbajitā saṭhā māyāvino ketabino uddhatā unnaḷā capalā mukharā vikiṇṇavācā
indriyesu aguttadvārā bhojane amattaññuno jāgariyaṃ ananuyuttā sāmaññe
anapekkhavanto sikkhāya na tibbagāravā bāhulikā sāthalikā okkamane pubbaṅgamā
paviveke nikkhittadhurā kusītā hīnavīriyā muṭṭhassatino asampajānā asamāhitā
vibbhantacittā duppaññā eḷamūgā, tiṭṭhantu te.</p>
<p><a class="sc" id="14"></a>
<a class="pts1" id="pts3.200"></a>
<a id="p_16A5_980" class="ms"></a>
Ye pana te, sāriputta, kulaputtā saddhā agārasmā anagāriyaṃ pabbajitā asaṭhā
amāyāvino aketabino anuddhatā anunnaḷā acapalā amukharā avikiṇṇavācā indriyesu
guttadvārā bhojane mattaññuno jāgariyaṃ anuyuttā sāmaññe apekkhavanto sikkhāya
tibbagāravā na bāhulikā na sāthalikā okkamane nikkhittadhurā paviveke
pubbaṅgamā āraddhavīriyā pahitattā upaṭṭhi­tas­satino sampajānā samāhitā
ekaggacittā paññavanto aneḷamūgā, te tvaṃ, sāriputta, vadeyyāsi. Ovada,
sāriputta, sabrahmacārī; anusāsa, sāriputta, sabrahmacārī: ‘asaddhammā
vuṭṭhāpetvā saddhamme patiṭ­ṭhā­pessāmi sabrahmacārī’ti. Evañhi te, sāriputta,
sikkhitabban”ti.</p>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catut­tha­paṇṇā­saka</span>
<span class="hidden">Āghātavagga</span>
<span class="hidden">Paṭha­ma­ā­ghātapa­ṭi­vinaya­sutta</span>
</div>
</section>
<a class="previous" href="/pi/an5.166">◀ Aṅguttara Nikāya  5.166</a><a class="top" href="#"> ▲ TOP </a><a class="next" href="/pi/an5.168">Aṅguttara Nikāya  5.168 ▶</a>
</div>
</body>
</html>