<!DOCTYPE html>
<html data-prev="an7.5" data-next="an7.7">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.6">
<article>
<div class="hgroup">
<p class="division">Aṅguttara Nikāya 7</p>
<p>1. Dhanavagga</p>
<h1>6. Vittha­ta­dhana­sutta</h1>
</div>
<p><a class="sc" id="1"></a><a id="p_16A7_30" class="ms"></a><a class="msdiv" id="msdiv_6"></a>“Sattimāni, bhikkhave, dhanāni. Katamāni satta? Saddhādhanaṃ, sīladhanaṃ,
hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ.</p>
<p><a class="sc" id="2"></a><a id="p_16A7_31" class="ms"></a>Katamañca, bhikkhave, saddhādhanaṃ? Idha, bhikkhave, ariyasāvako saddho hoti,
saddahati tathāgatassa bodhiṃ: ‘itipi so bhagavā arahaṃ sammāsambuddho … pe …
buddho bhagavā’ti. Idaṃ vuccati, bhikkhave, saddhādhanaṃ. <span class="brnum">(1)</span></p>
<p><a class="sc" id="3"></a><a id="p_16A7_32" class="ms"></a>Katamañca, bhikkhave, sīladhanaṃ? Idha, bhikkhave, ariyasāvako pāṇātipātā
paṭivirato hoti … pe … surā­meraya­majja­pa­mā­daṭṭhānā paṭivirato hoti. Idaṃ
vuccati, bhikkhave, sīladhanaṃ. <span class="brnum">(2)</span></p>
<p><a class="sc" id="4"></a><a id="p_16A7_33" class="ms"></a>Katamañca, bhikkhave, hirīdhanaṃ? Idha, bhikkhave, ariyasāvako hirīmā hoti,
hirīyati kāya­ducca­ritena vacī­ducca­ritena mano­ducca­ritena, hirīyati pāpakānaṃ
akusalānaṃ dhammānaṃ samāpattiyā. Idaṃ vuccati, bhikkhave, hirīdhanaṃ. <span class="brnum">(3)</span></p>
<p><a class="sc" id="5"></a><a id="p_16A7_34" class="ms"></a>Katamañca, bhikkhave, ottappadhanaṃ? Idha, bhikkhave, ariyasāvako ottappī hoti,
ottappati kāya­ducca­ritena vacī­ducca­ritena mano­ducca­ritena, ottappati pāpakānaṃ
akusalānaṃ dhammānaṃ samāpattiyā. Idaṃ vuccati, bhikkhave, ottappadhanaṃ. <span class="brnum">(4)</span></p>
<p><a class="sc" id="6"></a><a class="pts" id="pts4.6"></a><a id="p_16A7_35" class="ms"></a>Katamañca, bhikkhave, sutadhanaṃ? Idha, bhikkhave, ariyasāvako bahussuto hoti
sutadharo sutasannicayo. Ye te dhammā ādikalyāṇā majjhekalyāṇā
pari­yosāna­kal­yāṇā sātthaṃ sabyañjanaṃ kevala­pari­puṇṇaṃ parisuddhaṃ
brahmacariyaṃ abhivadanti. Tathārūpāssa dhammā bahussutā honti dhātā vacasā
paricitā mana­sānu­pekkhitā diṭṭhiyā suppaṭividdhā. Idaṃ vuccati, bhikkhave,
sutadhanaṃ. <span class="brnum">(5)</span></p>
<p><a class="sc" id="7"></a><a id="p_16A7_36" class="ms"></a>Katamañca, bhikkhave, cāgadhanaṃ? Idha, bhikkhave, ariyasāvako
viga­tamala­mac­che­rena cetasā agāraṃ ajjhāvasati muttacāgo payatapāṇi vosaggarato
yācayogo dāna­saṃ­vibhā­ga­rato. Idaṃ vuccati, bhikkhave, cāgadhanaṃ. <span class="brnum">(6)</span></p>
<p><a class="sc" id="8"></a><a id="p_16A7_37" class="ms"></a>Katamañca, bhikkhave, paññādhanaṃ? Idha, bhikkhave, ariyasāvako paññavā hoti …
pe … sammā duk­khak­kha­ya­gā­miniyā. Idaṃ vuccati, bhikkhave, paññādhanaṃ. <span class="brnum">(7)</span></p>
<p><a class="sc" id="9"></a><a id="p_16A7_38" class="ms"></a>Imāni kho, bhikkhave, sattadhanānīti.</p>
<blockquote class="gatha">
<p><a class="sc" id="10"></a><a id="p_16A7_39" class="ms"></a>Saddhādhanaṃ sīladhanaṃ,<br>
hirī ottappiyaṃ dhanaṃ;<br>
Sutadhanañca cāgo ca,<br>
paññā ve sattamaṃ dhanaṃ.
</p>
<p><a class="sc" id="11"></a><a id="p_16A7_40" class="ms"></a>Yassa ete dhanā atthi,<br>
itthiyā purisassa vā;<br>
Adaliddoti taṃ āhu,<br>
amoghaṃ tassa jīvitaṃ.
</p>
<p><a class="sc" id="12"></a><a id="p_16A7_41" class="ms"></a>Tasmā saddhañca sīlañca,<br>
pasādaṃ dhammadassanaṃ;<br>
Anuyuñjetha medhāvī,<br>
saraṃ buddhāna sāsanan”ti.
</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Dhanavagga</span>
<span class="hidden">Paṭha­ma­piya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>