<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="6"><article><hgroup id="an7.6"><h2>Aṅguttara Nikāya 7</h2> <h3>1. Dhanavagga</h3><h1>6. Vitthatadhanasutta</h1></hgroup><p><a id="p_16A7_30" class="ms"></a><a class="msdiv" id="msdiv_6"></a><a class="sc" id="1"></a>
“Sattimāni, bhikkhave, dhanāni. Katamāni satta? Saddhādhanaṃ, sīladhanaṃ, hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ.</p><p><a id="p_16A7_31" class="ms"></a><a class="sc" id="2"></a>
Katamañca, bhikkhave, saddhādhanaṃ? Idha, bhikkhave, ariyasāvako saddho hoti, saddahati tathāgatassa bodhiṃ:  ‘itipi so bhagavā arahaṃ sammāsambuddho … pe … buddho bhagavā’ti. Idaṃ vuccati, bhikkhave, saddhādhanaṃ. <span class="brnum">(1)</span></p><p><a id="p_16A7_32" class="ms"></a><a class="sc" id="3"></a>
Katamañca, bhikkhave, sīladhanaṃ? Idha, bhikkhave, ariyasāvako pāṇātipātā paṭivirato hoti … pe … surāme­raya­majja­pamā­daṭṭhānā paṭivirato hoti. Idaṃ vuccati, bhikkhave, sīladhanaṃ. <span class="brnum">(2)</span></p><p><a id="p_16A7_33" class="ms"></a><a class="sc" id="4"></a>
Katamañca, bhikkhave, hirīdhanaṃ? Idha, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, hirīdhanaṃ. <span class="brnum">(3)</span></p><p><a id="p_16A7_34" class="ms"></a><a class="sc" id="5"></a>
Katamañca, bhikkhave, ottappadhanaṃ? Idha, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, ottappadhanaṃ. <span class="brnum">(4)</span></p><p><a id="p_16A7_35" class="ms"></a><a class="sc" id="6"></a>
Katamañca, bhikkhave, sutadhanaṃ? Idha, bhikkhave, ariyasāvako bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti. Tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. Idaṃ vuccati, bhikkhave, sutadhanaṃ. <span class="brnum">(5)</span></p><p><a id="p_16A7_36" class="ms"></a><a class="sc" id="7"></a>
Katamañca, bhikkhave, cāgadhanaṃ? Idha, bhikkhave, ariyasāvako vigatamalamaccherena cetasā agāraṃ ajjhāvasati muttacāgo payatapāṇi vosaggarato yācayogo dānasaṃvibhāgarato. Idaṃ vuccati, bhikkhave, cāgadhanaṃ. <span class="brnum">(6)</span></p><p><a id="p_16A7_37" class="ms"></a><a class="sc" id="8"></a>
Katamañca, bhikkhave, paññādhanaṃ? Idha, bhikkhave, ariyasāvako paññavā hoti … pe … sammā dukkhakkhayagāminiyā. Idaṃ vuccati, bhikkhave, paññādhanaṃ. <span class="brnum">(7)</span></p><p><a id="p_16A7_38" class="ms"></a><a class="sc" id="9"></a>
Imāni kho, bhikkhave, sattadhanānīti.</p><blockquote class="gatha"><p><a id="p_16A7_39" class="ms"></a><a class="sc" id="10"></a>
Saddhādhanaṃ sīladhanaṃ,<br> hirī ottappiyaṃ dhanaṃ;<br>
Sutadhanañca cāgo ca,<br>
paññā ve sattamaṃ dhanaṃ.
</p><p><a id="p_16A7_40" class="ms"></a><a class="sc" id="11"></a>
Yassa ete dhanā atthi,<br> itthiyā purisassa vā;<br>
Adaliddoti taṃ āhu,<br>
amoghaṃ tassa jīvitaṃ.
</p><p><a id="p_16A7_41" class="ms"></a><a class="sc" id="12"></a>
Tasmā saddhañca sīlañca,<br> pasādaṃ dhammadassanaṃ;<br>
Anuyuñjetha medhāvī,<br>
saraṃ buddhāna sāsanan”ti.
</p>
</blockquote>
<p class="endsection">Chaṭṭhaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Dhanavagga</div>
<div class="hidden">
Paṭhamapiyasutta</div>
</div>
</section><a class="previous" href="/an7.5/pi/">◀ Aṅguttara Nikāya  7.5</a><a class="top" href="#"> ▲ TOP </a><a class="next" href="/an7.7/pi/">Aṅguttara Nikāya  7.7 ▶</a></div>
</body>
</html>