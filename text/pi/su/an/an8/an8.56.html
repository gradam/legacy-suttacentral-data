<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.56">
<article>
<div class="hgroup">
<p class="division">Aṅguttara Nikāya 8</p>
<p>6. Gotamīvagga</p>
<h1><span class="var" title="kāmādhi­vacana­suttaṃ (bj)" id="note225">56. Bhayasutta</span></h1>
</div>
<p><a class="sc" id="1"></a><a class="pts" id="pts4.290"></a><a class="ms" id="p_17A8_601"></a><a class="msdiv" id="msdiv56"></a><span class="cross" title="" id="note226">*</span> “‘Bhayan’ti, bhikkhave, kāmānametaṃ adhivacanaṃ. ‘Dukkhan’ti, bhikkhave, kāmānametaṃ adhivacanaṃ. ‘Rogo’ti, bhikkhave, kāmānametaṃ adhivacanaṃ. ‘Gaṇḍo’ti, bhikkhave, kāmānametaṃ adhivacanaṃ. ‘Sallan’ti, bhikkhave, kāmānametaṃ adhivacanaṃ. ‘Saṅgo’ti, bhikkhave, kāmānametaṃ adhivacanaṃ. ‘Paṅko’ti, bhikkhave, kāmānametaṃ adhivacanaṃ. ‘Gabbho’ti, bhikkhave, kāmānametaṃ adhivacanaṃ. Kasmā ca, bhikkhave, ‘bhayan’ti kāmānametaṃ adhivacanaṃ? Yasmā ca kāma­rāgarat­tā­yaṃ, bhikkhave, ­chanda­rāga­vini­baddho diṭṭha­dham­mikāpi bhayā na parimuccati, samparāyikāpi bhayā na parimuccati, tasmā ‘bhayan’ti kāmānametaṃ adhivacanaṃ. Kasmā ca, bhikkhave, ‘dukkhan’ti … pe … ‘rogo’ti … ‘gaṇḍo’ti … ‘sallan’ti … ‘saṅgo’ti … ‘paṅko’ti … ‘gabbho’ti kāmānametaṃ adhivacanaṃ? Yasmā ca kāma­rāgarat­tā­yaṃ, bhikkhave, ­chanda­rāga­vini­baddho diṭṭha­dham­mikāpi gabbhā na parimuccati, samparāyikāpi gabbhā na parimuccati, tasmā ‘gabbho’ti kāmānametaṃ adhivacanaṃ.</p>
<blockquote class="gatha">
<p><span class="cross" title="" id="note227">*</span> <a class="sc" id="2"></a><a class="ms" id="p_17A8_602"></a>Bhayaṃ dukkhañca rogo ca,<br> gaṇḍo sallañca saṅgo ca;<br> Paṅko gabbho ca ubhayaṃ,<br> ete kāmā pavuccanti;<br> Yattha satto puthujjano.
</p>
<p><a class="sc" id="3"></a><a class="ms" id="p_17A8_603"></a>Otiṇṇo sātarūpena,<br> puna gabbhāya gacchati;<br> Yato ca bhikkhu ātāpī,<br> <span class="var" title="sampajaññena (s1, s2) | sampajaññe (s3, mr)" id="note228">sampajaññaṃ</span> na riccati.
</p>
<p><a class="sc" id="4"></a><a class="ms" id="p_17A8_604"></a>So imaṃ palipathaṃ duggaṃ,<br> atikkamma tathāvidho;<br> Pajaṃ jātijarūpetaṃ,<br> phandamānaṃ avekkhatī”ti.
</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Gotamīvagga</span> <span class="hidden">Gotamīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>