<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.10">
<article>
<div class="hgroup">
<p class="division">Aṅguttara Nikāya 8</p>
<p>1. Mettāvagga</p>
<h1>10. Kāraṇḍavasutta</h1>
</div>
<p><a class="sc" id="1"></a><a class="ms" id="p_17A8_77"></a><a class="msdiv" id="msdiv10"></a>Ekaṃ samayaṃ bhagavā campāyaṃ viharati gaggarāya pokkharaṇiyā tīre. Tena kho pana samayena bhikkhū bhikkhuṃ āpattiyā codenti. So bhikkhu bhikkhūhi āpattiyā codiyamāno aññenāññaṃ paṭicarati, bahiddhā kathaṃ apanāmeti, kopañca dosañca appaccayañca pātukaroti.</p>
<p><a class="sc" id="2"></a><a class="pts" id="pts4.169"></a><a class="ms" id="p_17A8_78"></a>Atha kho bhagavā bhikkhū āmantesi: “niddhamathetaṃ, bhikkhave, puggalaṃ; niddhamathetaṃ, bhikkhave, puggalaṃ. <span class="var" title="apaneyyaso (bj) | apaneyyo (s1-3) | apaneyyo so (pts1)" id="note26">Apaneyyeso</span>, bhikkhave, puggalo. Kiṃ vo <span class="var" title="kiṃ vo paraputto viheṭhiyati (bj) | kiṃ paraputto viheṭheti (s1-3) | kiṃ vo paraputtā viheṭheti (pts1) | kiṃ so paraputto visodheti (mr)" id="note27">tena paraputtena visodhitena</span>. Idha, bhikkhave, ekaccassa puggalassa tādisaṃyeva hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghā­ṭi­patta­cīvara­dhāra­ṇaṃ, seyyathāpi aññesaṃ bhaddakānaṃ bhikkhūnaṃ— yāvassa bhikkhū āpattiṃ na passanti. Yato ca khvassa bhikkhū āpattiṃ passanti, tamenaṃ evaṃ jānanti: ‘<span class="var" title="samaṇarūpī cāyaṃ (mr)" id="note28">samaṇa­dū­sīvā­yaṃ</span> samaṇapalāpo <span class="var" title="samaṇa­ka­raṇḍa­voti (s1-3, mr)" id="note29">samaṇa­kā­raṇḍavo’ti</span>. Tamenaṃ iti viditvā bahiddhā nāsenti. Taṃ kissa hetu? Mā aññe bhaddake bhikkhū dūsesīti.</p>
<p><a class="sc" id="3"></a><a class="pts" id="pts4.170"></a><a class="ms" id="p_17A8_79"></a>Seyyathāpi, bhikkhave, sampanne yavakaraṇe <span class="var" title="yavarūpī (mr)" id="note30">yavadūsī</span> jāyetha yavapalāpo yava­kāraṇ­ḍa­voti. Tassa tādisaṃyeva mūlaṃ hoti, seyyathāpi aññesaṃ bhaddakānaṃ yavānaṃ; tādisaṃyeva nāḷaṃ hoti, seyyathāpi aññesaṃ bhaddakānaṃ yavānaṃ; tādisaṃyeva pattaṃ hoti, seyyathāpi aññesaṃ bhaddakānaṃ yavānaṃ—yāvassa sīsaṃ na nibbattati. Yato ca khvassa sīsaṃ nibbattati, tamenaṃ evaṃ jānanti: ‘yavadūsīvāyaṃ yavapalāpo yavakāraṇḍavo’ti. Tamenaṃ iti viditvā samūlaṃ uppāṭetvā bahiddhā yavakaraṇassa chaḍḍenti. Taṃ kissa hetu? Mā aññe bhaddake yave dūsesīti.</p>
<p><a class="sc" id="4"></a><a class="ms" id="p_17A8_80"></a>Evamevaṃ kho, bhikkhave, idhekaccassa puggalassa tādisaṃyeva hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghā­ṭi­patta­cīvara­dhāra­ṇaṃ, seyyathāpi aññesaṃ bhaddakānaṃ bhikkhūnaṃ—yāvassa bhikkhū āpattiṃ na passanti. Yato ca khvassa bhikkhū āpattiṃ passanti, tamenaṃ evaṃ jānanti: ‘samaṇa­dū­sīvā­yaṃ samaṇapalāpo samaṇa­kā­raṇḍavo’ti. Tamenaṃ iti viditvā bahiddhā nāsenti. Taṃ kissa hetu? Mā aññe bhaddake bhikkhū dūsesīti.</p>
<p><a class="sc" id="5"></a><a class="pts" id="pts4.171"></a><a class="ms" id="p_17A8_81"></a>Seyyathāpi, bhikkhave, mahato dhaññarāsissa <span class="var" title="pūyamānassa (bj) | vuyhamānassa (si) | phusayamānassa (s1-3) | vuvahyamānassa (pts1) | punamānassa (?)" id="note31">phuṇamānassa</span> tattha yāni tāni dhaññāni daḷhāni sāravantāni tāni ekamantaṃ puñjaṃ hoti, yāni pana tāni dhaññāni dubbalāni palāpāni tāni vāto ekamantaṃ <span class="var" title="apakassati (bj)" id="note32">apavahati</span>. Tamenaṃ sāmikā sammajjaniṃ gahetvā bhiyyoso mattāya apasammajjanti. Taṃ kissa hetu? Mā aññe bhaddake dhaññe dūsesīti. Evamevaṃ kho, bhikkhave, idhekaccassa puggalassa tādisaṃyeva hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghā­ṭi­patta­cīvara­dhāra­ṇaṃ, seyyathāpi aññesaṃ bhaddakānaṃ bhikkhūnaṃ—yāvassa bhikkhū āpattiṃ na passanti. Yato ca khvassa bhikkhū āpattiṃ passanti, tamenaṃ evaṃ jānanti: ‘samaṇa­dū­sīvā­yaṃ samaṇapalāpo samaṇa­kā­raṇḍavo’ti. Tamenaṃ iti viditvā bahiddhā nāsenti. Taṃ kissa hetu? Mā aññe bhaddake bhikkhū dūsesīti.</p>
<p><a class="sc" id="6"></a><a class="ms" id="p_17A8_82"></a>Seyyathāpi, bhikkhave, puriso uda­pāna­panāḷi­yatthiko tiṇhaṃ <span class="var" title="kudhāriṃ (s1-3, km, mr)" id="note33">kuṭhāriṃ</span> ādāya vanaṃ paviseyya. So yaṃ yadeva rukkhaṃ kuṭhāripāsena ākoṭeyya tattha yāni tāni rukkhāni daḷhāni sāravantāni tāni kuṭhāripāsena ākoṭitāni kakkhaḷaṃ paṭinadanti; yāni pana tāni rukkhāni antopūtīni avassutāni kasambujātāni tāni kuṭhāripāsena ākoṭitāni daddaraṃ paṭinadanti. Tamenaṃ mūle chindati, mūle chinditvā agge chindati, agge chinditvā anto suvisodhitaṃ visodheti, anto suvisodhitaṃ visodhetvā udapānapanāḷiṃ yojeti. Evamevaṃ kho, bhikkhave, idhekaccassa puggalassa tādisaṃyeva hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghā­ṭi­patta­cīvara­dhāra­ṇaṃ, seyyathāpi aññesaṃ bhaddakānaṃ bhikkhūnaṃ—yāvassa bhikkhū āpattiṃ na passanti. Yato ca khvassa bhikkhū āpattiṃ passanti, tamenaṃ evaṃ jānanti: ‘samaṇa­dū­sīvā­yaṃ samaṇapalāpo samaṇa­kā­raṇḍavo’ti. Tamenaṃ iti viditvā bahiddhā nāsenti. Taṃ kissa hetu? Mā aññe bhaddake bhikkhū dūsesīti.</p>
<blockquote class="gatha">
<p><a class="sc" id="7"></a><a class="pts" id="pts4.172"></a><a class="ms" id="p_17A8_83"></a>Saṃvāsāyaṃ vijānātha,<br> pāpiccho kodhano iti;<br> Makkhī thambhī paḷāsī ca,<br> issukī maccharī saṭho.
</p>
<p><a class="sc" id="8"></a><a class="ms" id="p_17A8_84"></a>Santavāco janavati,<br> samaṇo viya bhāsati;<br> Raho karoti karaṇaṃ,<br> pāpadiṭṭhi anādaro.
</p>
<p><a class="sc" id="9"></a><a class="ms" id="p_17A8_85"></a>Saṃsappī ca musāvādī,<br> taṃ viditvā yathātathaṃ;<br> Sabbe samaggā hutvāna,<br> <span class="var" title="abhi­nibbijja­yetha (mr) | abhi­nibbaj­jiyā­tha (^snp2.6#698 [Kapilasutta (dhamma­cari­ya­sutta)" id="note34">abhi­nibbaj­jayā­tha</span> naṃ.
</p>
<p><span class="cross" title="^mi7.7.10#1 [Taccha­kaṅ­gapañha]" id="note35">*</span> <a class="sc" id="10"></a><a class="ms" id="p_17A8_86"></a><span class="var" title="karaṇḍavaṃ (mr) ^snp2.6#698 [Kapilasutta (dhamma­cari­ya­sutta)" id="note36">Kāraṇḍavaṃ</span> niddhamatha,<br> Kasambuṃ <span class="var" title="apakassavā (s1-3) | avakassatha (mr)" id="note37">apakassatha</span>;<br> Tato palāpe vāhetha,<br> Assamaṇe samaṇamānine.
</p>
<p><a class="sc" id="11"></a><a class="ms" id="p_17A8_87"></a>Niddhamitvāna pāpicche,<br> pāpa­ācāra­gocare;<br> Suddhāsuddhehi saṃvāsaṃ,<br> kappayavho patissatā;<br> Tato samaggā nipakā,<br> dukkhassantaṃ karissathā”ti.
</p>
</blockquote>
<p class="endsection">Dasamaṃ.</p>
<p class="endsection">Mettāvaggo paṭhamo.</p>
<blockquote class="uddanagatha">
<p><a class="sc" id="12"></a><a class="ms" id="p_17A8_91"></a>Mettaṃ paññā ca dve piyā,<br> dve lokā dve vipattiyo;<br> Devadatto ca uttaro,<br> nando kāraṇḍavena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Mettāvagga</span> <span class="hidden">Mettāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>