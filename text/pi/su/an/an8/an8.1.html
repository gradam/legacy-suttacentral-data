<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.1">
<article>
<div class="hgroup">
<p class="division">Aṅguttara Nikāya 8</p>
<p>1. Mettāvagga</p>
<h1><span class="var" title="met­tā­nisaṃ­sa­suttaṃ (bj)" id="note1">1. Mettāsutta</span></h1>
</div>
<p><a class="sc" id="1"></a><a class="pts" id="pts4.150"></a><a id="p_17A8_2" class="ms"></a><a class="msdiv" id="msdiv1"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū
bhagavato paccassosuṃ. Bhagavā etadavoca:</p>
<p><span class="cross" title="^pi-tv-pvr7#144 [Ekuttarikanaya/ Ekādasakavāra] | ^an11.15#1 [15. Mettāsutta] | ^ps2.5#1 [Mettākathā] | ^mi5.4.6#1 [Met­tābhāva­nā­nisaṃ­sapañha]" id="note2">*</span>
<a class="sc" id="2"></a><a id="p_17A8_3" class="ms"></a>“Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya
vatthukatāya anuṭṭhitāya paricitāya susamāraddhāya aṭṭhānisaṃsā pāṭikaṅkhā.
Katame aṭṭha? Sukhaṃ supati, sukhaṃ paṭibujjhati, na pāpakaṃ supinaṃ passati,
manussānaṃ piyo hoti, amanussānaṃ piyo hoti, devatā rakkhanti, nāssa aggi vā
visaṃ vā satthaṃ vā kamati, uttariṃ appaṭi­vijjhanto brahmalokūpago hoti.
Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya
vatthukatāya anuṭṭhitāya paricitāya susamāraddhāya ime aṭṭhānisaṃsā
pāṭikaṅkhāti.</p>
<blockquote class="gatha">
<p><a class="sc" id="3"></a><a id="p_17A8_4" class="ms"></a>Yo ca mettaṃ bhāvayati,<br>
appamāṇaṃ <span class="var" title="patissato (bj)" id="note3">paṭissato</span>;<br>
Tanū saṃyojanā honti,<br>
passato upadhikkhayaṃ.
</p>
<p><span class="cross" title="^it27#1 [Met­tābhāva­nā­sutta] | ^pe3#24 [Sut­tā­dhiṭṭhā­na­tatiya­bhūmi]" id="note4">*</span>
<a class="sc" id="4"></a><a class="pts" id="pts4.151"></a><a id="p_17A8_5" class="ms"></a>Ekampi ce pāṇama­duṭṭha­citto,<br>
Mettāyati kusalī tena hoti;<br>
Sabbe ca pāṇe manasānukampī,<br>
Pahūtamariyo pakaroti puññaṃ.
</p>
<p><a class="sc" id="5"></a><a id="p_17A8_6" class="ms"></a>Ye sattasaṇḍaṃ pathaviṃ vijetvā,<br>
Rājisayo yajamānā anupariyagā;<br>
Assamedhaṃ purisamedhaṃ,<br>
Sammāpāsaṃ vājapeyyaṃ niraggaḷaṃ.
</p>
<p><a class="sc" id="6"></a><a id="p_17A8_7" class="ms"></a>Mettassa cittassa subhāvitassa,<br>
Kalampi te nānubhavanti soḷasiṃ;<br>
Candappabhā tāragaṇāva sabbe,<br>
Yathā na agghanti kalampi <span class="var" title="ayaṃ pādo s1-3, pts1 potthakesu" id="note5">soḷasiṃ</span>.
</p>
<p><span class="cross" title="^it27#1 [Met­tābhāva­nā­sutta] | ^ja451#10 [Cakka­vāka­jātaka] | ^mi7.6.2#1 [Cakka­vākaṅ­gapañha]" id="note6">*</span>
<a class="sc" id="7"></a><a id="p_17A8_8" class="ms"></a>Yo na hanti na ghāteti,<br>
na jināti na jāpaye;<br>
Mettaṃso sabbabhūtānaṃ,<br>
veraṃ tassa na kenacī”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Mettāvagga</span>
<span class="hidden">Mettāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>