<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.86">
<article>
<div class="hgroup">
<p class="division">Aṅguttara Nikāya 8</p>
<p>9. Sativagga</p>
<h1><span class="var" title="nāgitasuttaṃ (bj)" id="note294">86. Yasasutta</span></h1>
</div>
<p><a class="sc" id="1"></a><a class="pts" id="pts4.341"></a><a id="p_17A8_825" class="ms"></a><a class="msdiv" id="msdiv86"></a><span class="cross" title="^an5.30#1 [30. Nāgitasutta] | ^an6.42#1 [42. Nāgitasutta]" id="note295">*</span>
Ekaṃ samayaṃ bhagavā kosalesu cārikaṃ caramāno mahatā ­bhik­khu­saṃ­ghena saddhiṃ
yena icchānaṅgalaṃ nāma kosalānaṃ brāhmaṇagāmo tadavasari. Tatra sudaṃ bhagavā
icchānaṅgale viharati icchā­naṅga­la­va­nasaṇḍe. Assosuṃ kho icchānaṅgalakā
brāhma­ṇa­gaha­patikā: “samaṇo khalu bho gotamo sakyaputto sakyakulā pabbajito
icchānaṅgalaṃ anuppatto icchānaṅgale viharati icchā­naṅga­la­va­nasaṇḍe. Taṃ kho
pana bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā
arahaṃ sammāsambuddho … pe … sādhu kho pana tathārūpānaṃ arahataṃ dassanaṃ
hotī’”ti.</p>
<p><a class="sc" id="2"></a><a id="p_17A8_826" class="ms"></a>Atha kho icchānaṅgalakā brāhma­ṇa­gaha­patikā tassā rattiyā accayena pahutaṃ
khādanīyaṃ bhojanīyaṃ ādāya yena icchā­naṅga­la­va­nasaṇḍo tenu­pasaṅka­miṃsu;
upasaṅkamitvā bahid­vāra­koṭṭhake aṭṭhaṃsu uccāsaddā mahāsaddā. Tena kho pana
samayena āyasmā nāgito bhagavato upaṭṭhāko hoti. Atha kho bhagavā āyasmantaṃ
nāgitaṃ āmantesi: “ke pana te, nāgita, uccāsaddā mahāsaddā kevaṭṭā maññe
macchavilope”ti? “Ete, bhante, icchānaṅgalakā brāhma­ṇa­gaha­patikā pahutaṃ
khādanīyaṃ bhojanīyaṃ ādāya bahid­vāra­koṭṭhake ṭhitā bhaga­van­taṃyeva uddissa
­bhik­khu­saṃ­ghañcā”ti. “Māhaṃ, nāgita, yasena samāgamaṃ, mā ca mayā yaso. Yo kho,
nāgita, nayimassa nekkham­ma­su­khassa ­pavi­veka­su­khassa upasa­ma­su­khassa
sam­bodha­su­khassa nikāmalābhī assa akicchalābhī akasiralābhī. Yassāhaṃ
nekkham­ma­su­khassa ­pavi­veka­su­khassa upasa­ma­su­khassa sam­bodha­su­khassa <span class="var" title="nikāmalābhī assaṃ (bahūsu)" id="note296">nikāmalābhī</span>
akicchalābhī akasiralābhī, so taṃ mīḷhasukhaṃ middhasukhaṃ lābhasakkā­ra­siloka­su­khaṃ sādiyeyyā”ti.</p>
<p><a class="sc" id="3"></a><a class="pts" id="pts4.342"></a><a id="p_17A8_827" class="ms"></a>“Adhivāsetu dāni, bhante, bhagavā. Adhivāsetu sugato. Adhivāsanakālo dāni,
bhante, bhagavato. Yena yeneva dāni, bhante, bhagavā gamissati tanninnāva
bhavissanti brāhma­ṇa­gaha­patikā negamā ceva jānapadā ca. Seyyathāpi, bhante,
thulla­phusi­take deve vassante yathāninnaṃ udakāni pavattanti; evamevaṃ kho,
bhante, yena yeneva dāni bhagavā gamissati tanninnāva bhavissanti
brāhma­ṇa­gaha­patikā negamā ceva jānapadā ca. Taṃ kissa hetu? Tathā hi, bhante,
bhagavato sīlapaññāṇan”ti.</p>
<p><a class="sc" id="4"></a><a id="p_17A8_828" class="ms"></a>“Māhaṃ, nāgita, yasena samāgamaṃ, mā ca mayā yaso. Yo kho, nāgita, nayimassa
nekkham­ma­su­khassa ­pavi­veka­su­khassa upasa­ma­su­khassa sam­bodha­su­khassa nikāmalābhī
assa akicchalābhī akasiralābhī. Yassāhaṃ nekkham­ma­su­khassa ­pavi­veka­su­khassa
upasa­ma­su­khassa sam­bodha­su­khassa nikāmalābhī akicchalābhī akasiralābhī, so taṃ
mīḷhasukhaṃ middhasukhaṃ lābhasakkā­ra­siloka­su­khaṃ sādiyeyya.</p>
<p><a class="sc" id="5"></a><a class="pts" id="pts4.343"></a><a id="p_17A8_829" class="ms"></a>Devatāpi kho, nāgita, <span class="var" title="ekaccā imassa (?)" id="note297">ekaccā nayimassa</span> nekkham­ma­su­khassa ­pavi­veka­su­khassa
upasa­ma­su­khassa sam­bodha­su­khassa nikāmalā­bhi­niyo <span class="var" title="idaṃ padaṃ katthaci" id="note298">assu</span> <span class="var" title="nikāmalā­bhi­niyo akiccha­lābhi­niyo (?)" id="note299">akiccha­lābhi­niyo</span>
akasira­lābhi­niyo, yassāhaṃ nekkham­ma­su­khassa ­pavi­veka­su­khassa upasa­ma­su­khassa
sam­bodha­su­khassa nikāmalābhī akicchalābhī akasiralābhī. <span class="var" title="tāsampi (?)" id="note300">Tumhākampi</span> kho, nāgita,
saṅgamma samāgamma saṅga­ṇika­vihāraṃ <span class="var" title="anuyutte viharante disvā (?)" id="note301">anuyuttānaṃ viharataṃ</span> evaṃ hoti: ‘<span class="var" title="naha nūna me (bj, s1-3, pts1)" id="note302">na hi
nūname</span> āyasmanto imassa nekkham­ma­su­khassa ­pavi­veka­su­khassa upasa­ma­su­khassa
sam­bodha­su­khassa nikāmalābhino <span class="var" title="idaṃ padaṃ katthaci" id="note303">assu</span> akicchalābhino akasiralābhino. Yassāhaṃ
nekkham­ma­su­khassa ­pavi­veka­su­khassa upasa­ma­su­khassa sam­bodha­su­khassa nikāmalābhī
akicchalābhī akasiralābhī. Tathā hi paname āyasmanto saṅgamma samāgamma
saṅga­ṇika­vihāraṃ anuyuttā viharanti’.</p>
<p><a class="sc" id="6"></a><a id="p_17A8_830" class="ms"></a>Idhāhaṃ, nāgita, bhikkhū passāmi aññamaññaṃ <span class="var" title="aṅguli­patoda­kehi (bj, pts1, mr) | aṅguli­paṭoda­kena (s1-3)" id="note304">aṅguli­patoda­kena</span> sañjagghante
saṅkīḷante. Tassa mayhaṃ, nāgita, evaṃ hoti: ‘na hi nūname āyasmanto imassa
nekkham­ma­su­khassa ­pavi­veka­su­khassa upasa­ma­su­khassa sam­bodha­su­khassa
nikāmalābhino assu akicchalābhino akasiralābhino. Yassāhaṃ nekkham­ma­su­khassa
­pavi­veka­su­khassa upasa­ma­su­khassa sam­bodha­su­khassa nikāmalābhī akicchalābhī
akasiralābhī. Tathā hi paname āyasmanto aññamaññaṃ aṅguli­patoda­kena
sañjagghanti saṅkīḷanti’. <span class="brnum">(1)</span></p>
<p><a class="sc" id="7"></a><a id="p_17A8_831" class="ms"></a>Idha <span class="var" title="idhāhaṃ (bj, pts1, mr)" id="note305">panāhaṃ</span>, nāgita, bhikkhū passāmi yāvadatthaṃ udarāvadehakaṃ bhuñjitvā
seyyasukhaṃ passasukhaṃ middhasukhaṃ anuyutte viharante. Tassa mayhaṃ, nāgita,
evaṃ hoti: ‘na hi nūname āyasmanto imassa nekkham­ma­su­khassa ­pavi­veka­su­khassa
upasa­ma­su­khassa sam­bodha­su­khassa nikāmalābhino assu akicchalābhino
akasiralābhino. Yassāhaṃ nekkham­ma­su­khassa ­pavi­veka­su­khassa upasa­ma­su­khassa
sam­bodha­su­khassa nikāmalābhī akicchalābhī akasiralābhī. Tathā hi paname
āyasmanto yāvadatthaṃ udarāvadehakaṃ bhuñjitvā seyyasukhaṃ passasukhaṃ
middhasukhaṃ anuyuttā viharanti’. <span class="brnum">(2)</span></p>
<p><a class="sc" id="8"></a><a class="pts" id="pts4.344"></a><a id="p_17A8_832" class="ms"></a><span class="var" title="idha panāhaṃ (?)" id="note306">Idhāhaṃ</span>, nāgita, bhikkhuṃ passāmi gāmantavihāriṃ samāhitaṃ nisinnaṃ. Tassa
mayhaṃ, nāgita, evaṃ hoti: ‘idāni <span class="var" title="idānimaṃ (katthaci)" id="note307">imaṃ</span> āyasmantaṃ ārāmiko vā <span class="var" title="paccessati (bj) | saccessati (pts1) | upaṭṭhahati (mr)" id="note308">upaṭṭhahissati</span>
samaṇuddeso vā. <span class="var" title="so taṃ tamhā (?)" id="note309">Taṃ tamhā</span> samādhimhā cāvessatī’ti. Tenāhaṃ, nāgita, tassa
bhikkhuno na attamano homi gāmanta­vi­hārena. <span class="brnum">(3)</span></p>
<p><a class="sc" id="9"></a><a id="p_17A8_833" class="ms"></a>Idha panāhaṃ, nāgita, bhikkhuṃ passāmi āraññikaṃ araññe pacalāyamānaṃ nisinnaṃ.
Tassa mayhaṃ, nāgita, evaṃ hoti: ‘idāni ayamāyasmā imaṃ niddā­kila­mathaṃ
paṭivinodetvā arañña­saññaṃ­yeva manasi karissati ekattan’ti. Tenāhaṃ, nāgita,
tassa bhikkhuno attamano homi araññavihārena. <span class="brnum">(4)</span></p>
<p><a class="sc" id="10"></a><a id="p_17A8_834" class="ms"></a>Idha panāhaṃ, nāgita, bhikkhuṃ passāmi āraññikaṃ araññe asamāhitaṃ nisinnaṃ.
Tassa mayhaṃ, nāgita, evaṃ hoti: ‘idāni ayamāyasmā asamāhitaṃ vā cittaṃ
<span class="var" title="samādahessati (katthaci)" id="note310">samādahissati</span>, samāhitaṃ vā cittaṃ anurakkhissatī’ti. Tenāhaṃ, nāgita, tassa
bhikkhuno attamano homi araññavihārena. <span class="brnum">(5)</span></p>
<p><a class="sc" id="11"></a><a id="p_17A8_835" class="ms"></a>Idha panāhaṃ, nāgita, bhikkhuṃ passāmi āraññikaṃ araññe samāhitaṃ nisinnaṃ.
Tassa mayhaṃ, nāgita, evaṃ hoti: ‘idāni ayamāyasmā avimuttaṃ vā cittaṃ
vimuccissati, vimuttaṃ vā cittaṃ anurakkhissatī’ti. Tenāhaṃ, nāgita, tassa
bhikkhuno attamano homi araññavihārena. <span class="brnum">(6)</span></p>
<div class="var long-var" title=" etthantare pāṭho 16A6:267 chakka­nipā­teyeva dissati, na ettha">
<p><a class="sc" id="12"></a><a id="p_17A8_836" class="ms"></a>Idha panāhaṃ, nāgita, bhikkhuṃ passāmi gāmantavihāriṃ lābhiṃ
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. So taṃ
lābhasakkā­ra­silokaṃ nikāmayamāno riñcati paṭisallānaṃ, riñcati
arañña­vana­patthāni pantāni senāsanāni; gāmani­gama­rāja­dhāniṃ osaritvā vāsaṃ
kappeti. Tenāhaṃ, nāgita, tassa bhikkhuno na attamano homi gāmanta­vi­hārena. <span class="brnum">(7)</span></p>
<p><a class="sc" id="13"></a><a id="p_17A8_837" class="ms"></a>Idha panāhaṃ, nāgita, bhikkhuṃ passāmi āraññikaṃ lābhiṃ cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. So taṃ lābhasakkā­ra­silokaṃ paṭipaṇāmetvā na riñcati paṭisallānaṃ, na riñcati arañña­vana­patthāni pantāni senāsanāni. Tenāhaṃ, nāgita, tassa bhikkhuno attamano homi araññavihārena. <span class="brnum">(8)</span></p>
<p><a class="sc" id="14"></a><a id="p_17A8_838" class="ms"></a><span class="var" title="yasmiṃhaṃ (katthaci)" id="note313">Yasmāhaṃ</span>, nāgita, samaye addhā­na­maggap­paṭi­panno na kañci passāmi purato vā
pacchato vā, phāsu me, nāgita, tasmiṃ samaye hoti antamaso uccāra­passā­va­kammāyā”ti.</p>
</div><p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Sativagga</span>
<span class="hidden">Sati­sam­pajañ­ña­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>