<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.136">
<article>
<div id="an5.136" class="hgroup">
<p class="division">Aṅguttara Nikāya 5</p>
<p>14. Rājavagga</p>
<h1>136. Dutiyapatthanāsutta</h1>
</div>
<p>
<a class="sc" id="1"></a>
<a id="p_16A5_759" class="ms"></a>
<a class="msdiv" id="msdiv_136"></a>
“Pañcahi, bhikkhave, aṅgehi samannāgato rañño khattiyassa muddhāvasittassa
jeṭṭho putto <span class="var" title='[{"eds":["s1","s2","s3","pts1","mr"],"var":"uparajjaṃ "}]'>oparajjaṃ</span> pattheti. Katamehi pañcahi? Idha, bhikkhave, rañño
khattiyassa muddhāvasittassa jeṭṭho putto ubhato sujāto hoti mātito ca pitito
ca, saṃsuddhagahaṇiko, yāva sattamā pitāmahayugā akkhitto anupakkuṭṭho
jātivādena; abhirūpo hoti dassanīyo pāsādiko paramāya vaṇṇapokkharatāya
samannāgato; mātāpitūnaṃ piyo hoti manāpo, balakāyassa piyo hoti manāpo;
paṇḍito hoti viyatto medhāvī paṭibalo atītānāgatapaccuppanne atthe cintetuṃ.</p>
<p>
<a class="sc" id="2"></a>
<a class="pts" id="pts3.155"></a>
<a id="p_16A5_760" class="ms"></a>
Tassa evaṃ hoti: ‘ahaṃ khomhi ubhato sujāto mātito ca pitito ca,
saṃsuddhagahaṇiko, yāva sattamā pitāmahayugā akkhitto anupakkuṭṭho jātivādena.
Kasmāhaṃ oparajjaṃ na pattheyyaṃ. Ahaṃ khomhi abhirūpo dassanīyo pāsādiko
paramāya vaṇṇapokkharatāya samannāgato. Kasmāhaṃ oparajjaṃ na pattheyyaṃ. Ahaṃ
khomhi mātāpitūnaṃ piyo manāpo. Kasmāhaṃ oparajjaṃ na pattheyyaṃ. Ahaṃ khomhi
balakāyassa piyo manāpo. Kasmāhaṃ oparajjaṃ na pattheyyaṃ. Ahaṃ khomhi paṇḍito
viyatto medhāvī paṭibalo atītānāgatapaccuppanne atthe cintetuṃ. Kasmāhaṃ
oparajjaṃ na pattheyyan’ti. Imehi kho, bhikkhave, pañcahi aṅgehi samannāgato
rañño khattiyassa muddhāvasittassa jeṭṭho putto oparajjaṃ pattheti.</p>
<p>
<a class="sc" id="3"></a>
<a id="p_16A5_761" class="ms"></a>
Evamevaṃ kho, bhikkhave, pañcahi dhammehi samannāgato bhikkhu āsavānaṃ khayaṃ
pattheti. Katamehi pañcahi? Idha, bhikkhave, bhikkhu sīlavā hoti … pe …
samādāya sikkhati sikkhāpadesu; bahussuto hoti … pe … diṭṭhiyā suppaṭividdhā;
catūsu satipaṭṭhānesu <span class="var" title='[{"eds":["bj","s1","s2","s3"],"var":"supaṭṭhitacitto "},{"eds":["pts1"],"var":"supatiṭṭhitacitto "},{"eds":["mr"],"var":"sūpaṭṭhitacitto "}]'>suppatiṭṭhitacitto</span> hoti; āraddhavīriyo viharati
akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā
daḷhaparakkamo anikkhittadhuro kusalesu dhammesu; paññavā hoti,
udayatthagāminiyā paññāya samannāgato ariyāya nibbedhikāya sammā
dukkhakkhayagāminiyā.</p>
<p>
<a class="sc" id="4"></a>
<a class="pts" id="pts3.156"></a>
<a id="p_16A5_762" class="ms"></a>
Tassa evaṃ hoti: ‘ahaṃ khomhi sīlavā, pātimokkhasaṃvarasaṃvuto viharāmi
ācāragocarasampanno aṇumattesu vajjesu bhayadassāvī, samādāya sikkhāmi
sikkhāpadesu. Kasmāhaṃ āsavānaṃ khayaṃ na pattheyyaṃ. Ahaṃ khomhi bahussuto
sutadharo sutasannicayo, ye te dhammā ādikalyāṇā majjhekalyāṇā
pariyosānakalyāṇā <span class="var" title='[{"eds":["bj"],"var":"sātthā sabyañjanā "}]'>sātthaṃ sabyañjanaṃ</span> kevalaparipuṇṇaṃ parisuddhaṃ
brahmacariyaṃ abhivadanti, tathārūpā me dhammā bahussutā honti <span class="var" title='[{"eds":["bj","pts1"],"var":"dhatā "}]'>dhātā</span> vacasā
paricitā manasānupekkhitā diṭṭhiyā suppaṭividdhā. Kasmāhaṃ āsavānaṃ khayaṃ na
pattheyyaṃ. Ahaṃ khomhi catūsu satipaṭṭhānesu suppatiṭṭhitacitto. Kasmāhaṃ
āsavānaṃ khayaṃ na pattheyyaṃ. Ahaṃ khomhi āraddhavīriyo viharāmi akusalānaṃ
dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo
anikkhittadhuro kusalesu dhammesu. Kasmāhaṃ āsavānaṃ khayaṃ na pattheyyaṃ. Ahaṃ
khomhi paññavā udayatthagāminiyā paññāya samannāgato ariyāya nibbedhikāya sammā
dukkhakkhayagāminiyā. Kasmāhaṃ āsavānaṃ khayaṃ na pattheyyan’ti. Imehi kho,
bhikkhave, pañcahi dhammehi samannāgato bhikkhu āsavānaṃ khayaṃ patthetī”ti.</p>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiyapaṇṇāsaka</span>
<span class="hidden">Rājavagga</span>
<span class="hidden">Paṭhamacakkānuvattanasutta</span>
</div>
</section>
<a class="previous" href="/pi/an5.135">◀ Aṅguttara Nikāya  5.135</a><a class="top" href="#"> ▲ TOP </a><a class="next" href="/pi/an5.137">Aṅguttara Nikāya  5.137 ▶</a>
</div>
</body>
</html>