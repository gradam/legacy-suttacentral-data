<!DOCTYPE html>
<html data-prev="an8.50" data-next="an8.52">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.51">
<article>
<div class="hgroup">
<p class="division">Aṅguttara Nikāya 8</p>
<p><span class="var" id="note194" title="paṇṇā­sa­kāsaṅga­hito paṭhamavaggo (s1) | paṇṇā­sa­kāsaṅga­hitā vaggā (s2, s3)">6. Gotamīvagga</span></p>
<h1><span class="var" id="note195" title="sandhānavaggo (s1-3) | sa-ādhānavagga (pts1)">51. Gotamīsutta</span></h1>
</div>
<p><a class="sc" id="1"></a><a class="pts" id="pts4.274"></a><a id="p_17A8_525" class="ms"></a><a class="msdiv" id="msdiv_51"></a>Ekaṃ samayaṃ bhagavā sakkesu viharati kapila­vatthus­miṃ nigrodhārāme. Atha kho
<span class="var" title="mahāpajāpati (s1-3)" id="note196">mahāpajāpatī</span> gotamī yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ aṭṭhāsi. Ekamantaṃ ṭhitā kho mahāpajāpatī gotamī
bhagavantaṃ etadavoca: “sādhu, bhante, labheyya mātugāmo tathā­gatap­pa­vedite
dhammavinaye agārasmā anagāriyaṃ pabbajjan”ti. “Alaṃ, gotami. Mā te rucci
mātugāmassa tathā­gatap­pa­vedite dhammavinaye agārasmā anagāriyaṃ pabbajjā”ti.</p>
<p><a class="sc" id="2"></a><a id="p_17A8_526" class="ms"></a>Dutiyampi kho mahāpajāpatī gotamī bhagavantaṃ etadavoca: “sādhu, bhante,
labheyya mātugāmo tathā­gatap­pa­vedite dhammavinaye agārasmā anagāriyaṃ
pabbajjan”ti. “Alaṃ, gotami. Mā te rucci mātugāmassa tathā­gatap­pa­vedite
dhammavinaye agārasmā anagāriyaṃ pabbajjā”ti.</p>
<p><a class="sc" id="3"></a><a id="p_17A8_527" class="ms"></a>Tatiyampi kho mahāpajāpatī gotamī bhagavantaṃ etadavoca: “sādhu, bhante,
labheyya mātugāmo tathā­gatap­pa­vedite dhammavinaye agārasmā anagāriyaṃ
pabbajjan”ti. “Alaṃ, gotami. Mā te rucci mātugāmassa tathā­gatap­pa­vedite
dhammavinaye agārasmā anagāriyaṃ pabbajjā”ti.</p>
<p><a class="sc" id="4"></a><a id="p_17A8_528" class="ms"></a>Atha kho mahāpajāpatī gotamī “na bhagavā anujānāti mātugāmassa
tathā­gatap­pa­vedite dhammavinaye agārasmā anagāriyaṃ pabbajjan”ti dukkhī dummanā
assumukhī rudamānā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="5"></a><a class="pts" id="pts4.275"></a><a id="p_17A8_529" class="ms"></a>Atha kho bhagavā kapila­vatthus­miṃ yathābhirantaṃ viharitvā yena vesālī tena
cārikaṃ pakkāmi. Anupubbena cārikaṃ caramāno yena vesālī tadavasari. Tatra
sudaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho
mahāpajāpatī gotamī kese chedāpetvā kāsāyāni vatthāni acchādetvā sambahulāhi
sākiyānīhi saddhiṃ yena vesālī tena pakkāmi. Anupubbena yena vesālī mahāvanaṃ
kūṭāgārasālā tenupasaṅkami. Atha kho mahāpajāpatī gotamī sūnehi pādehi
rajokiṇṇena gattena dukkhī dummanā assumukhī rudamānā bahid­vāra­koṭṭhake
aṭṭhāsi.</p>
<p><a class="sc" id="6"></a><a id="p_17A8_530" class="ms"></a>Addasā kho āyasmā ānando mahāpajāpatiṃ gotamiṃ sūnehi pādehi rajokiṇṇena
gattena dukkhiṃ dummanaṃ assumukhiṃ rudamānaṃ bahid­vāra­koṭṭhake ṭhitaṃ. Disvāna
mahāpajāpatiṃ gotamiṃ etadavoca: “kiṃ nu tvaṃ, gotami, sūnehi pādehi
rajokiṇṇena gattena dukkhī dummanā assumukhī rudamānā bahid­vāra­koṭṭhake
ṭhitā”ti? “Tathā hi pana, bhante ānanda, na bhagavā anujānāti mātugāmassa
tathā­gatap­pa­vedite dhammavinaye agārasmā anagāriyaṃ pabbajjan”ti. “Tena hi
tvaṃ, gotami, muhuttaṃ idheva tāva hohi, yāvāhaṃ bhagavantaṃ yācāmi mātugāmassa
tathā­gatap­pa­vedite dhammavinaye agārasmā anagāriyaṃ pabbajjan”ti.</p>
<p><a class="sc" id="7"></a><a id="p_17A8_531" class="ms"></a>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: “esā, bhante, mahāpajāpatī gotamī sūnehi pādehi rajokiṇṇena gattena
dukkhī dummanā assumukhī rudamānā bahid­vāra­koṭṭhake ṭhitā: ‘na bhagavā
anujānāti mātugāmassa tathā­gatap­pa­vedite dhammavinaye agārasmā anagāriyaṃ
pabbajjan’ti. Sādhu, bhante, labheyya mātugāmo tathā­gatap­pa­vedite dhammavinaye
agārasmā anagāriyaṃ pabbajjan”ti. “Alaṃ, ānanda. Mā te rucci mātugāmassa
tathā­gatap­pa­vedite dhammavinaye agārasmā anagāriyaṃ pabbajjā”ti.</p>
<p><a class="sc" id="8"></a><a id="p_17A8_532" class="ms"></a>Dutiyampi kho … pe … tatiyampi kho āyasmā ānando bhagavantaṃ etadavoca: “sādhu,
bhante, labheyya mātugāmo tathā­gatap­pa­vedite dhammavinaye agārasmā anagāriyaṃ
pabbajjan”ti. “Alaṃ, ānanda. Mā te rucci mātugāmassa tathā­gatap­pa­vedite
dhammavinaye agārasmā anagāriyaṃ pabbajjā”ti.</p>
<p><a class="sc" id="9"></a><a class="pts" id="pts4.276"></a><a id="p_17A8_533" class="ms"></a>Atha kho āyasmato ānandassa etadahosi: “na bhagavā anujānāti mātugāmassa
tathā­gatap­pa­vedite dhammavinaye agārasmā anagāriyaṃ pabbajjaṃ. Yannūnāhaṃ
aññenapi pariyāyena bhagavantaṃ yāceyyaṃ mātugāmassa tathā­gatap­pa­vedite
dhammavinaye agārasmā anagāriyaṃ pabbajjan”ti. Atha kho āyasmā ānando
bhagavantaṃ etadavoca: “bhabbo nu kho, bhante, mātugāmo tathā­gatap­pa­vedite
dhammavinaye agārasmā anagāriyaṃ pabbajitvā sotā­patti­phalaṃ vā sakadā­gāmi­phalaṃ
vā anāgāmiphalaṃ vā arahattaphalaṃ vā sacchikātun”ti? “Bhabbo, ānanda, mātugāmo
tathā­gatap­pa­vedite dhammavinaye agārasmā anagāriyaṃ pabbajitvā
sotā­patti­phalampi sakadā­gāmi­phalampi anāgā­mi­phalampi arahat­ta­phalampi
sacchikātun”ti. “Sace, bhante, bhabbo mātugāmo tathā­gatap­pa­vedite dhammavinaye
agārasmā anagāriyaṃ pabbajitvā sotā­patti­phalampi … pe … arahat­ta­phalampi
sacchikātuṃ, bahukārā, bhante, mahāpajāpatī gotamī bhagavato mātucchā āpādikā
posikā khīrassa dāyikā; bhagavantaṃ janettiyā kālaṅkatāya thaññaṃ pāyesi.
Sādhu, bhante, labheyya mātugāmo tathā­gatap­pa­vedite dhammavinaye agārasmā
anagāriyaṃ pabbajjan”ti.</p>
<p><a class="sc" id="10"></a><a id="p_17A8_534" class="ms"></a>“Sace, ānanda, mahāpajāpatī gotamī aṭṭha garudhamme paṭiggaṇhāti, sāvassā hotu
upasampadā—</p>
<p><span class="cross" title="^pi-tv-bu-vb-pc21#18 [Pācittiyā 21: Ovāda­sikkhā­pada] | ^pi-tv-kd20#6 [Paṭha­ma­bhā­ṇavāra/ Aṭṭhagaru­dhamma]" id="note197">*</span>
<a class="sc" id="11"></a><a id="p_17A8_535" class="ms"></a>­Vassasa­tū­pasam­pannāya bhikkhuniyā tada­hū­pasam­pannassa bhikkhuno abhivādanaṃ
paccuṭṭhānaṃ añjalikammaṃ sāmīcikammaṃ kattabbaṃ. Ayampi dhammo sakkatvā <span class="var" title="garukatvā (bj, s1-3, pts1)" id="note198">garuṃ
katvā</span> mānetvā pūjetvā yāvajīvaṃ anatikkamanīyo. <span class="brnum">(1)</span></p>
<p><a class="sc" id="12"></a><a id="p_17A8_536" class="ms"></a>Na bhikkhuniyā abhikkhuke āvāse vassaṃ upagantabbaṃ. Ayampi dhammo sakkatvā
garuṃ katvā mānetvā pūjetvā yāvajīvaṃ anatikkamanīyo. <span class="brnum">(2)</span></p>
<p><a class="sc" id="13"></a><a class="pts" id="pts4.277"></a><a id="p_17A8_537" class="ms"></a>Anvaḍḍhamāsaṃ bhikkhuniyā ­bhik­khu­saṃ­ghato dve dhammā <span class="var" title="pac­cāsiṃ­si­tabbā (bj, s3) | pariyesitabbaṃ (s1, s2)" id="note199">paccāsīsitabbā</span>—
uposa­tha­puccha­kañca, ovā­dūpa­saṅka­ma­nañca. Ayampi dhammo sakkatvā garuṃ katvā
mānetvā pūjetvā yāvajīvaṃ anatikkamanīyo. <span class="brnum">(3)</span></p>
<p><a class="sc" id="14"></a><a id="p_17A8_538" class="ms"></a>Vassaṃvuṭṭhāya bhikkhuniyā ubhatosaṅghe tīhi ṭhānehi pavāretabbaṃ—diṭṭhena vā
sutena vā parisaṅkāya vā. Ayampi dhammo sakkatvā garuṃ katvā mānetvā pūjetvā
yāvajīvaṃ anatikkamanīyo. <span class="brnum">(4)</span></p>
<p><a class="sc" id="15"></a><a id="p_17A8_539" class="ms"></a>Garudhammaṃ ajjhāpannāya bhikkhuniyā ubhatosaṅghe pakkhamānattaṃ caritabbaṃ.
Ayampi dhammo sakkatvā garuṃ katvā mānetvā pūjetvā yāvajīvaṃ anatikkamanīyo. <span class="brnum">(5)</span></p>
<p><a class="sc" id="16"></a><a id="p_17A8_540" class="ms"></a>Dve vassāni chasu dhammesu sikkhi­ta­sikkhāya sikkhamānāya ubhatosaṅghe
upasampadā pariyesitabbā. Ayampi dhammo sakkatvā garuṃ katvā mānetvā pūjetvā
yāvajīvaṃ anatikkamanīyo. <span class="brnum">(6)</span></p>
<p><a class="sc" id="17"></a><a id="p_17A8_541" class="ms"></a>Na kenaci pariyāyena bhikkhuniyā bhikkhu akkositabbo paribhāsitabbo. Ayampi
dhammo sakkatvā garuṃ katvā mānetvā pūjetvā yāvajīvaṃ anatikkamanīyo. <span class="brnum">(7)</span></p>
<p><a class="sc" id="18"></a><a id="p_17A8_542" class="ms"></a>Ajjatagge ovaṭo bhikkhunīnaṃ bhikkhūsu vacanapatho, anovaṭo bhikkhūnaṃ
bhikkhunīsu vacanapatho. Ayampi dhammo sakkatvā garuṃ katvā mānetvā pūjetvā
yāvajīvaṃ anatikkamanīyo. <span class="brnum">(8)</span></p>
<p><a class="sc" id="19"></a><a id="p_17A8_543" class="ms"></a>Sace, ānanda, mahāpajāpatī gotamī ime aṭṭha garudhamme paṭiggaṇhāti, sāvassā
hotu upasampadā”ti.</p>
<p><a class="sc" id="20"></a><a id="p_17A8_544" class="ms"></a>Atha kho āyasmā ānando bhagavato santike ime aṭṭha garudhamme uggahetvā yena
mahāpajāpatī gotamī tenupasaṅkami; upasaṅkamitvā mahāpajāpatiṃ gotamiṃ
etadavoca: </p>
<p><a class="sc" id="21"></a><a id="p_17A8_545" class="ms"></a>“Sace kho tvaṃ, gotami, aṭṭha garudhamme paṭig­gaṇ­hey­yāsi, sāva te bhavissati
upasampadā—</p>
<p><a class="sc" id="22"></a><a id="p_17A8_546" class="ms"></a>­Vassasa­tū­pasam­pannāya bhikkhuniyā tada­hū­pasam­pannassa bhikkhuno abhivādanaṃ
paccuṭṭhānaṃ añjalikammaṃ sāmīcikammaṃ kattabbaṃ. Ayampi dhammo sakkatvā garuṃ
katvā mānetvā pūjetvā yāvajīvaṃ anatikkamanīyo … pe ….</p>
<p><a class="sc" id="23"></a><a class="pts" id="pts4.278"></a><a id="p_17A8_547" class="ms"></a>Ajjatagge ovaṭo bhikkhunīnaṃ bhikkhūsu vacanapatho, anovaṭo bhikkhūnaṃ
bhikkhunīsu vacanapatho. Ayampi dhammo sakkatvā garuṃ katvā mānetvā pūjetvā
yāvajīvaṃ anatikkamanīyo. Sace kho tvaṃ, gotami, ime aṭṭha garudhamme
paṭig­gaṇ­hey­yāsi, sāva te bhavissati upasampadā”ti.</p>
<p><a class="sc" id="24"></a><a id="p_17A8_548" class="ms"></a>“Seyyathāpi, bhante ānanda, itthī vā puriso vā daharo yuvā maṇḍa­na­kajā­tiko
<span class="var" title="sīsaṃ nahāto (bj, pts1) | sīsanahāto (s1) | sīsanhāto (s2, s3)" id="note200">sīsaṃnhāto</span> uppalamālaṃ vā vassikamālaṃ vā <span class="var" title="ati­mutta­ka­mālaṃ (bj)" id="note201">adhi­mutta­kamālaṃ</span> vā labhitvā ubhohi
hatthehi paṭiggahetvā uttamaṅge sirasmiṃ patiṭṭhāpeyya; evamevaṃ kho ahaṃ,
bhante ānanda, ime aṭṭha garudhamme paṭiggaṇhāmi yāvajīvaṃ anatikkamanīye”ti.</p>
<p><a class="sc" id="25"></a><a id="p_17A8_549" class="ms"></a>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: “paṭiggahitā, bhante, mahāpajāpatiyā gotamiyā aṭṭha garudhammā
yāvajīvaṃ anatikkamanīyā”ti.</p>
<p><a class="sc" id="26"></a><a id="p_17A8_550" class="ms"></a>“Sace, ānanda, nālabhissa mātugāmo tathā­gatap­pa­vedite dhammavinaye agārasmā
anagāriyaṃ pabbajjaṃ, ciraṭṭhitikaṃ, ānanda, brahmacariyaṃ abhavissa,
vassa­sahas­sa­meva saddhammo tiṭṭheyya. Yato ca kho, ānanda, mātugāmo
tathā­gatap­pa­vedite dhammavinaye agārasmā anagāriyaṃ pabbajito, na dāni, ānanda,
brahmacariyaṃ ciraṭṭhitikaṃ bhavissati<span class="cross" title="^pi-tv-kd20#6 [Paṭha­ma­bhā­ṇavāra/ Aṭṭhagaru­dhamma] | ^mi5.1.7#1 [Saddham­mantara­dhāna­pañha]" id="note202">*</span>. Pañceva dāni, ānanda, vassasatāni
saddhammo ṭhassati.</p>
<p><a class="sc" id="27"></a><a id="p_17A8_551" class="ms"></a>Seyyathāpi, ānanda, yāni kānici kulāni <span class="var" title="bahukitthikāni (bj, pts1) | bahuitthikāni (s1-3)" id="note203">bahutthikāni</span> appapurisakāni, tāni
suppa­dhaṃsi­yāni honti corehi kumbhat­thena­kehi; evamevaṃ kho, ānanda, yasmiṃ
dhammavinaye labhati mātugāmo agārasmā anagāriyaṃ pabbajjaṃ, na taṃ
brahmacariyaṃ ciraṭṭhitikaṃ hoti.</p>
<p><a class="sc" id="28"></a><a class="pts" id="pts4.279"></a><a id="p_17A8_552" class="ms"></a>Seyyathāpi, ānanda, sampanne sālikkhette setaṭṭhikā nāma rogajāti nipatati,
evaṃ taṃ sālikkhettaṃ na ciraṭṭhitikaṃ hoti; evamevaṃ kho, ānanda, yasmiṃ
dhammavinaye labhati mātugāmo agārasmā anagāriyaṃ pabbajjaṃ, na taṃ
brahmacariyaṃ ciraṭṭhitikaṃ hoti.</p>
<p><a class="sc" id="29"></a><a id="p_17A8_553" class="ms"></a>Seyyathāpi, ānanda, sampanne ucchukkhette <span class="var" title="mañjeṭṭhikā (bj, s1-3)" id="note204">mañjiṭṭhikā</span> nāma rogajāti nipatati,
evaṃ taṃ ucchukkhettaṃ na ciraṭṭhitikaṃ hoti; evamevaṃ kho, ānanda, yasmiṃ
dhammavinaye labhati mātugāmo agārasmā anagāriyaṃ pabbajjaṃ, na taṃ
brahmacariyaṃ ciraṭṭhitikaṃ hoti.</p>
<p><a class="sc" id="30"></a><a id="p_17A8_554" class="ms"></a>Seyyathāpi, ānanda, puriso mahato taḷākassa <span class="var" title="paṭigacceva (bj, pts1)" id="note205">paṭikacceva</span> āḷiṃ bandheyya yāvadeva
udakassa anatikkamanāya; evamevaṃ kho, ānanda, mayā paṭikacceva bhikkhunīnaṃ
aṭṭha garudhammā paññattā yāvajīvaṃ anatikkamanīyā”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Gotamīvagga</span>
<span class="hidden">Gotamīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>