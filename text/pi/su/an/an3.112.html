<!DOCTYPE html>
<html data-prev="an3.111" data-next="an3.113">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.112">
<article>
<div class="hgroup">
<p class="division">Aṅguttara Nikāya 3</p>
<p>11. Sambodhavagga</p>
<h1>112. Dutiya­nidāna­sutta</h1>
</div>
<p><a class="sc" id="1"></a>
<a class="pts1" id="pts1.264"></a>
<a id="p_15A3_897" class="ms"></a>
<a class="msdiv" id="msdiv_113"></a>
“Tīṇimāni, bhikkhave, nidānāni kammānaṃ samudayāya. Katamāni tīṇi? Atīte,
bhikkhave, ­chanda­rāgaṭ­ṭhāniye dhamme ārabbha chando jāyati; anāgate, bhikkhave,
­chanda­rāgaṭ­ṭhāniye dhamme ārabbha chando jāyati; paccuppanne, bhikkhave,
­chanda­rāgaṭ­ṭhāniye dhamme ārabbha chando jāyati. Kathañca, bhikkhave, atīte
­chanda­rāgaṭ­ṭhāniye dhamme ārabbha chando jāyati? Atīte, bhikkhave,
­chanda­rāgaṭ­ṭhāniye dhamme ārabbha cetasā anuvitakketi anuvicāreti. Tassa atīte
­chanda­rāgaṭ­ṭhāniye dhamme ārabbha cetasā anuvitakkayato anuvicārayato chando
jāyati. Chandajāto tehi dhammehi saṃyutto hoti. Etamahaṃ, bhikkhave, saṃyojanaṃ
vadāmi yo cetaso sārāgo. Evaṃ kho, bhikkhave, atīte ­chanda­rāgaṭ­ṭhāniye dhamme
ārabbha chando jāyati.</p>
<p><a class="sc" id="2"></a>
<a id="p_15A3_898" class="ms"></a>
Kathañca, bhikkhave, anāgate ­chanda­rāgaṭ­ṭhāniye dhamme ārabbha chando jāyati?
Anāgate, bhikkhave, ­chanda­rāgaṭ­ṭhāniye dhamme ārabbha cetasā anuvitakketi
anuvicāreti. Tassa anāgate ­chanda­rāgaṭ­ṭhāniye dhamme ārabbha cetasā
anuvitakkayato anuvicārayato chando jāyati. Chandajāto tehi dhammehi saṃyutto
hoti. Etamahaṃ, bhikkhave, saṃyojanaṃ vadāmi yo cetaso sārāgo. Evaṃ kho,
bhikkhave, anāgate ­chanda­rāgaṭ­ṭhāniye dhamme ārabbha chando jāyati.</p>
<p><a class="sc" id="3"></a>
<a id="p_15A3_899" class="ms"></a>
Kathañca, bhikkhave, paccuppanne ­chanda­rāgaṭ­ṭhāniye dhamme ārabbha chando
jāyati? Paccuppanne, bhikkhave, ­chanda­rāgaṭ­ṭhāniye dhamme ārabbha cetasā
anuvitakketi anuvicāreti. Tassa paccuppanne ­chanda­rāgaṭ­ṭhāniye dhamme ārabbha
cetasā anuvitakkayato anuvicārayato chando jāyati. Chandajāto tehi dhammehi
saṃyutto hoti. Etamahaṃ, bhikkhave, saṃyojanaṃ vadāmi yo cetaso sārāgo. Evaṃ
kho, bhikkhave, paccuppanne ­chanda­rāgaṭ­ṭhāniye dhamme ārabbha chando jāyati.
Imāni kho, bhikkhave, tīṇi nidānāni kammānaṃ samudayāya.</p>
<p><a class="sc" id="4"></a>
<a class="pts1" id="pts1.265"></a>
<a id="p_15A3_900" class="ms"></a>
Tīṇimāni, bhikkhave, nidānāni kammānaṃ samudayāya. Katamāni tīṇi? Atīte,
bhikkhave, ­chanda­rāgaṭ­ṭhāniye dhamme ārabbha chando na jāyati; anāgate,
bhikkhave, ­chanda­rāgaṭ­ṭhāniye dhamme ārabbha chando na jāyati; paccuppanne,
bhikkhave, ­chanda­rāgaṭ­ṭhāniye dhamme ārabbha chando na jāyati.</p>
<p><a class="sc" id="5"></a>
<a id="p_15A3_901" class="ms"></a>
Kathañca, bhikkhave, atīte ­chanda­rāgaṭ­ṭhāniye dhamme ārabbha chando na jāyati?
Atītānaṃ, bhikkhave, ­chanda­rāgaṭ­ṭhāni­yā­naṃ dhammānaṃ āyatiṃ vipākaṃ pajānāti.
Āyatiṃ vipākaṃ viditvā ­tada­bhi­nivat­teti. <span class="var" title="­tada­bhi­nivaj­jetvā (bj, s1-3, km) | tad abhi­nivad­dhetvā (pts1)" id="note403">­Tada­bhi­nivat­tetvā</span> cetasā
<span class="var" title="abhivirājetvā (bj, s1-3, km, pts1)" id="note404">abhini­vijjhitvā</span> paññāya <span class="var" title="abhinivijjha (mr)" id="note405">ativijjha</span> passati. Evaṃ kho, bhikkhave, atīte
­chanda­rāgaṭ­ṭhāniye dhamme ārabbha chando na jāyati.</p>
<p><a class="sc" id="6"></a>
<a id="p_15A3_902" class="ms"></a>
Kathañca, bhikkhave, anāgate ­chanda­rāgaṭ­ṭhāniye dhamme ārabbha chando na
jāyati? Anāgatānaṃ, bhikkhave, ­chanda­rāgaṭ­ṭhāni­yā­naṃ dhammānaṃ āyatiṃ vipākaṃ
pajānāti. Āyatiṃ vipākaṃ viditvā ­tada­bhi­nivat­teti. ­Tada­bhi­nivat­tetvā cetasā
abhini­vijjhitvā paññāya ativijjha passati. Evaṃ kho, bhikkhave, anāgate
­chanda­rāgaṭ­ṭhāniye dhamme ārabbha chando na jāyati.</p>
<p><a class="sc" id="7"></a>
<a id="p_15A3_903" class="ms"></a>
Kathañca, bhikkhave, paccuppanne ­chanda­rāgaṭ­ṭhāniye dhamme ārabbha chando na
jāyati? Paccuppannānaṃ, bhikkhave, ­chanda­rāgaṭ­ṭhāni­yā­naṃ dhammānaṃ āyatiṃ
vipākaṃ pajānāti, āyatiṃ vipākaṃ viditvā ­tada­bhi­nivat­teti, ­tada­bhi­nivat­tetvā
cetasā abhini­vijjhitvā paññāya ativijjha passati. Evaṃ kho, bhikkhave,
paccuppanne ­chanda­rāgaṭ­ṭhāniye dhamme ārabbha chando na jāyati. Imāni kho,
bhikkhave, tīṇi nidānāni kammānaṃ samudayāyā”ti.</p>
<p class="endsection">Dasamaṃ.</p>
<p class="endsection">Sambodhavaggo paṭhamo.</p>
<blockquote class="uddanagatha">
<p><a class="sc" id="8"></a>
<a id="p_15A3_907" class="ms"></a>
Pubbeva duve assādā,<br>
Samaṇo ruṇṇapañcamaṃ;<br>
Atitti dve ca vuttāni,<br>
Nidānāni apare duveti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">Sambodhavagga</span>
<span class="hidden">Pubbe­vasam­bodha­sutta</span>
</aside>
</section>
<a class="previous" href="/pi/an3.111">◀ Aṅguttara Nikāya  3.111</a><a class="top" href="#"> ▲ TOP </a><a class="next" href="/pi/an3.113">Aṅguttara Nikāya  3.113 ▶</a>
</div>
</body>
</html>