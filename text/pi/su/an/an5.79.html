<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.79">
<article>
<div id="an5.79" class="hgroup">
<p class="division">Aṅguttara Nikāya 5</p>
<p>8. Yodhājīvavagga</p>
<h1>79. Tatiyaanāgatabhayasutta</h1>
</div>
<p>
<a class="sc" id="1"></a>
<a class="pts" id="pts3.106"></a>
<a id="p_16A5_513" class="ms"></a>
<a class="msdiv" id="msdiv_79"></a>
“Pañcimāni, bhikkhave, anāgatabhayāni etarahi asamuppannāni āyatiṃ
samuppajjissanti. Tāni <span class="var" title='[{"note":"katthaci","var":"kho "}]'>vo</span> paṭibujjhitabbāni; paṭibujjhitvā ca tesaṃ pahānāya
vāyamitabbaṃ.</p>
<p>
<a class="sc" id="2"></a>
<a id="p_16A5_514" class="ms"></a>
Katamāni pañca? Bhavissanti, bhikkhave, bhikkhū anāgatamaddhānaṃ abhāvitakāyā
abhāvitasīlā abhāvitacittā abhāvitapaññā. Te abhāvitakāyā samānā abhāvitasīlā
abhāvitacittā abhāvitapaññā aññe upasampādessanti. <span class="var" title='[{"eds":["bj"],"var":"te "}]'>Tepi</span> na sakkhissanti vinetuṃ
adhisīle adhicitte adhipaññāya. Tepi bhavissanti abhāvitakāyā abhāvitasīlā
abhāvitacittā abhāvitapaññā. Te abhāvitakāyā samānā abhāvitasīlā abhāvitacittā
abhāvitapaññā aññe upasampādessanti. <span class="var" title='[{"note":"?","var":"te "}]'>Tepi</span> na sakkhissanti vinetuṃ adhisīle
adhicitte adhipaññāya. Tepi bhavissanti abhāvitakāyā abhāvitasīlā abhāvitacittā
abhāvitapaññā. Iti kho, bhikkhave, dhammasandosā vinayasandoso; vinayasandosā
dhammasandoso. Idaṃ, bhikkhave, paṭhamaṃ anāgatabhayaṃ etarahi asamuppannaṃ
āyatiṃ samuppajjissati. Taṃ vo paṭibujjhitabbaṃ; paṭibujjhitvā ca tassa
pahānāya vāyamitabbaṃ.</p>
<p>
<a class="sc" id="3"></a>
<a id="p_16A5_515" class="ms"></a>
Puna caparaṃ, bhikkhave, bhavissanti bhikkhū anāgatamaddhānaṃ abhāvitakāyā
abhāvitasīlā abhāvitacittā abhāvitapaññā. Te abhāvitakāyā samānā abhāvitasīlā
abhāvitacittā abhāvitapaññā aññesaṃ nissayaṃ dassanti. Tepi na sakkhissanti
vinetuṃ adhisīle adhicitte adhipaññāya. Tepi bhavissanti abhāvitakāyā
abhāvitasīlā abhāvitacittā abhāvitapaññā. Te abhāvitakāyā samānā abhāvitasīlā
abhāvitacittā abhāvitapaññā aññesaṃ nissayaṃ dassanti. Tepi na sakkhissanti
vinetuṃ adhisīle adhicitte adhipaññāya. Tepi bhavissanti abhāvitakāyā
abhāvitasīlā abhāvitacittā abhāvitapaññā. Iti kho, bhikkhave, dhammasandosā
vinayasandoso; vinayasandosā dhammasandoso. Idaṃ, bhikkhave, dutiyaṃ
anāgatabhayaṃ etarahi asamuppannaṃ āyatiṃ samuppajjissati. Taṃ vo
paṭibujjhitabbaṃ; paṭibujjhitvā ca tassa pahānāya vāyamitabbaṃ.</p>
<p>
<a class="sc" id="4"></a>
<a class="pts" id="pts3.107"></a>
<a id="p_16A5_516" class="ms"></a>
Puna caparaṃ, bhikkhave, bhavissanti bhikkhū anāgatamaddhānaṃ abhāvitakāyā
abhāvitasīlā abhāvitacittā abhāvitapaññā. Te abhāvitakāyā samānā abhāvitasīlā
abhāvitacittā abhāvitapaññā abhidhammakathaṃ vedallakathaṃ kathentā
kaṇhadhammaṃ okkamamānā na bujjhissanti. Iti kho, bhikkhave, dhammasandosā
vinayasandoso; vinayasandosā dhammasandoso. Idaṃ, bhikkhave, tatiyaṃ
anāgatabhayaṃ etarahi asamuppannaṃ āyatiṃ samuppajjissati. Taṃ vo
paṭibujjhitabbaṃ; paṭibujjhitvā ca tassa pahānāya vāyamitabbaṃ.</p>
<p>
<a class="sc" id="5"></a>
<a id="p_16A5_517" class="ms"></a>
Puna caparaṃ, bhikkhave, bhavissanti bhikkhū anāgatamaddhānaṃ abhāvitakāyā
abhāvitasīlā abhāvitacittā abhāvitapaññā. Te abhāvitakāyā samānā abhāvitasīlā
abhāvitacittā abhāvitapaññā ye te suttantā tathāgatabhāsitā gambhīrā
gambhīratthā lokuttarā suññatāppaṭisaṃyuttā, tesu bhaññamānesu na
<span class="var" title='[{"eds":["bj","s1","s2","s3"],"var":"sussūsanti "},{"eds":["pts1"],"var":"sussusissanti "}]'>sussūsissanti</span>, na sotaṃ odahissanti, na aññā cittaṃ upaṭṭhapessanti, na ca te
dhamme uggahetabbaṃ pariyāpuṇitabbaṃ maññissanti. Ye pana te suttantā <span class="var" title='[{"note":"sī , syā1-3, kaṃ, pā1 12S2:1227","var":"kavikatā "}]'>kavitā</span>
kāveyyā cittakkharā cittabyañjanā bāhirakā sāvakabhāsitā, tesu bhaññamānesu
sussūsissanti, sotaṃ odahissanti, aññā cittaṃ upaṭṭhapessanti, te ca dhamme
uggahetabbaṃ pariyāpuṇitabbaṃ maññissanti. Iti kho, bhikkhave, dhammasandosā
vinayasandoso; vinayasandosā dhammasandoso. Idaṃ, bhikkhave, catutthaṃ
anāgatabhayaṃ etarahi asamuppannaṃ āyatiṃ samuppajjissati. Taṃ vo
paṭibujjhitabbaṃ; paṭibujjhitvā ca tassa pahānāya vāyamitabbaṃ.</p>
<p>
<a class="sc" id="6"></a>
<a class="pts" id="pts3.108"></a>
<a id="p_16A5_518" class="ms"></a>
Puna caparaṃ, bhikkhave, bhavissanti bhikkhū anāgatamaddhānaṃ abhāvitakāyā
abhāvitasīlā abhāvitacittā abhāvitapaññā. Te abhāvitakāyā samānā abhāvitasīlā
abhāvitacittā abhāvitapaññā therā bhikkhū <span class="var" title='[{"eds":["s1","s2","s3","km"],"var":"bāhullikā "}]'>bāhulikā</span> bhavissanti sāthalikā
okkamane pubbaṅgamā paviveke nikkhittadhurā, na vīriyaṃ ārabhissanti appattassa
pattiyā anadhigatassa adhigamāya asacchikatassa sacchikiriyāya. Tesaṃ pacchimā
janatā diṭṭhānugatiṃ āpajjissati. Sāpi bhavissati bāhulikā sāthalikā okkamane
pubbaṅgamā paviveke nikkhittadhurā, na vīriyaṃ ārabhissati appattassa pattiyā
anadhigatassa adhigamāya asacchikatassa sacchikiriyāya. Iti kho, bhikkhave,
dhammasandosā vinayasandoso; vinayasandosā dhammasandoso. Idaṃ, bhikkhave,
pañcamaṃ anāgatabhayaṃ etarahi asamuppannaṃ āyatiṃ samuppajjissati. Taṃ vo
paṭibujjhitabbaṃ; paṭibujjhitvā ca tassa pahānāya vāyamitabbaṃ.</p>
<p>
<a class="sc" id="7"></a>
<a id="p_16A5_519" class="ms"></a>
Imāni kho, bhikkhave, pañca anāgatabhayāni etarahi asamuppannāni āyatiṃ
samuppajjissanti. Tāni vo paṭibujjhitabbāni; paṭibujjhitvā ca tesaṃ pahānāya
vāyamitabban”ti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Yodhājīvavagga</span>
<span class="hidden">Paṭhamacetovimuttiphalasutta</span>
</div>
</section>
<a class="previous" href="/pi/an5.78">◀ Aṅguttara Nikāya  5.78</a><a class="top" href="#"> ▲ TOP </a><a class="next" href="/pi/an5.80">Aṅguttara Nikāya  5.80 ▶</a>
</div>
</body>
</html>