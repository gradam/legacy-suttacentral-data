<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.175">
<article>
<div class="hgroup">
<p class="division">Aṅguttara Nikāya 4</p>
<p>18. Sañce­taniya­vagga</p>
<h1><span class="var" id="note418" title="upavānasuttaṃ (bj)">175. Upavāṇasutta</span></h1>
</div>
<p><a class="sc" id="1"></a><a id="p_15A4_1052" class="ms"></a><a class="msdiv" id="msdiv_175"></a>Atha kho āyasmā <span class="var" title="upavāno (bj)" id="note419">upavāṇo</span> yenāyasmā sāriputto tenupasaṅkami; upasaṅkamitvā
āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā
ekamantaṃ nisīdi. Ekamantaṃ nisinno kho āyasmā upavāṇo āyasmantaṃ sāriputtaṃ
etadavoca:</p>
<p><a class="sc" id="2"></a><a id="p_15A4_1053" class="ms"></a>“Kiṃ nu kho, āvuso sāriputta, vijjāyantakaro hotī”ti?</p>
<p><a class="sc" id="3"></a><a id="p_15A4_1054" class="ms"></a>“No hidaṃ, āvuso”.</p>
<p><a class="sc" id="4"></a><a id="p_15A4_1055" class="ms"></a>“Kiṃ panāvuso sāriputta, cara­ṇe­nantakaro hotī”ti?</p>
<p><a class="sc" id="5"></a><a id="p_15A4_1056" class="ms"></a>“No hidaṃ, āvuso”.</p>
<p><a class="sc" id="6"></a><a id="p_15A4_1057" class="ms"></a>“Kiṃ panāvuso sāriputta, vij­jācara­ṇe­nantakaro hotī”ti?</p>
<p><a class="sc" id="7"></a><a id="p_15A4_1058" class="ms"></a>“No hidaṃ, āvuso”.</p>
<p><a class="sc" id="8"></a><a id="p_15A4_1059" class="ms"></a>“Kiṃ panāvuso sāriputta, aññatra vij­jācara­ṇe­nantakaro hotī”ti?</p>
<p><a class="sc" id="9"></a><a id="p_15A4_1060" class="ms"></a>“No hidaṃ, āvuso”.</p>
<p><a class="sc" id="10"></a><a id="p_15A4_1061" class="ms"></a>“‘Kiṃ nu kho, āvuso sāriputta, vijjāyantakaro hotī’ti, iti puṭṭho samāno: ‘no
hidaṃ, āvuso’ti vadesi. ‘Kiṃ panāvuso sāriputta, cara­ṇe­nantakaro hotī’ti, iti
puṭṭho samāno: ‘no hidaṃ, āvuso’ti vadesi. ‘Kiṃ panāvuso sāriputta,
vij­jācara­ṇe­nantakaro hotī’ti, iti puṭṭho samāno: ‘no hidaṃ, āvuso’ti vadesi.
‘Kiṃ panāvuso sāriputta, aññatra vij­jācara­ṇe­nantakaro hotī’ti, iti puṭṭho
samāno: ‘no hidaṃ, āvuso’ti vadesi. Yathā kathaṃ panāvuso, antakaro hotī”ti?</p>
<p><a class="sc" id="11"></a><a class="pts" id="pts2.164"></a><a id="p_15A4_1062" class="ms"></a>“Vijjāya ce, āvuso, antakaro abhavissa, saupādānova samāno antakaro abhavissa.
Caraṇena ce, āvuso, antakaro abhavissa, saupādānova samāno antakaro abhavissa.
Vijjācaraṇena ce, āvuso, antakaro abhavissa, saupādānova samāno antakaro
abhavissa. Aññatra vijjācaraṇena ce, āvuso, antakaro abhavissa, puthujjano
antakaro abhavissa. Puthujjano hi, āvuso, aññatra vijjācaraṇena. Caraṇavipanno
kho, āvuso, yathābhūtaṃ na jānāti na passati. Caraṇasampanno yathābhūtaṃ jānāti
passati. Yathābhūtaṃ jānaṃ passaṃ antakaro hotī”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catut­tha­paṇṇā­saka</span>
<span class="hidden">Sañce­taniya­vagga</span>
<span class="hidden">Cetanāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>