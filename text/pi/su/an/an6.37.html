<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="37"><article><hgroup id="an6.37"><h2>Aṅguttara Nikāya 6</h2> <h3>4. Devatāvagga</h3><h1>37. Chaḷaṅgadānasutta</h1></hgroup><p><a id="p_16A6_242" class="ms"></a><a class="msdiv" id="msdiv_37"></a><a class="sc" id="1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena veḷukaṇḍakī nandamātā upāsikā sāriputta­moggallā­nappa­mukhe bhikkhusaṅghe chaḷaṅgasamannāgataṃ dakkhiṇaṃ patiṭṭhāpeti. Addasā kho bhagavā dibbena cakkhunā visuddhena atikkantamānusakena veḷukaṇḍakiṃ nandamātaraṃ upāsikaṃ sāriputta­moggallā­nappa­mukhe bhikkhusaṅghe chaḷaṅgasamannāgataṃ dakkhiṇaṃ patiṭṭhāpentiṃ. Disvā bhikkhū āmantesi:  “esā, bhikkhave, veḷukaṇḍakī nandamātā upāsikā sāriputta­moggallā­nappa­mukhe bhikkhusaṅghe chaḷaṅgasamannāgataṃ dakkhiṇaṃ patiṭṭhāpeti.</p><p><a id="p_16A6_243" class="ms"></a><a class="sc" id="2"></a>
Kathañca, bhikkhave, chaḷaṅgasamannāgatā dakkhiṇā hoti? Idha, bhikkhave, dāyakassa tīṇaṅgāni honti, paṭiggāhakānaṃ tīṇaṅgāni. Katamāni dāyakassa tīṇaṅgāni? Idha, bhikkhave, dāyako pubbeva dānā sumano hoti, dadaṃ cittaṃ pasādeti, datvā attamano hoti. Imāni dāyakassa tīṇaṅgāni.</p><p><a id="p_16A6_244" class="ms"></a><a class="sc" id="3"></a>
Katamāni paṭiggāhakānaṃ tīṇaṅgāni? Idha, bhikkhave, paṭiggāhakā vītarāgā vā honti rāgavinayāya vā paṭipannā, vītadosā vā honti dosavinayāya vā paṭipannā, vītamohā vā honti mohavinayāya vā paṭipannā. Imāni paṭiggāhakānaṃ tīṇaṅgāni. Iti dāyakassa tīṇaṅgāni, paṭiggāhakānaṃ tīṇaṅgāni. Evaṃ kho, bhikkhave, chaḷaṅgasamannāgatā dakkhiṇā hoti.</p><p><a id="p_16A6_245" class="ms"></a><a class="sc" id="4"></a>
Evaṃ chaḷaṅgasamannāgatāya, bhikkhave, dakkhiṇāya na sukaraṃ puññassa pamāṇaṃ gahetuṃ:  ‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhaṃ gacchati.</p><p><a id="p_16A6_246" class="ms"></a><a class="sc" id="5"></a>
Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ:  ‘ettakāni udakāḷhakānīti vā ettakāni udakāḷhakasatānīti vā ettakāni udakāḷhakasahassānīti vā ettakāni udakāḷhakasatasahassānī’ti vā. Atha kho asaṅkhyeyyo appameyyo mahāudakakkhandhotveva saṅkhaṃ gacchati. Evamevaṃ kho, bhikkhave, evaṃ chaḷaṅgasamannāgatāya dakkhiṇāya na sukaraṃ puññassa pamāṇaṃ gahetuṃ:  ‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhaṃ gacchatī”ti.</p><blockquote class="gatha"><p><a id="p_16A6_247" class="ms"></a><a class="sc" id="6"></a>
“Pubbeva dānā sumano,<br> dadaṃ cittaṃ pasādaye;<br>
Datvā attamano hoti,<br>
esā yaññassa sampadā.
</p><p><a id="p_16A6_248" class="ms"></a><a class="sc" id="7"></a>
Vītarāgā vītadosā,<br> vītamohā anāsavā;<br>
Khettaṃ yaññassa sampannaṃ,<br>
saññatā brahmacārayo.
</p><p><a id="p_16A6_249" class="ms"></a><a class="sc" id="8"></a>
Sayaṃ ācamayitvāna,<br> datvā sakehi pāṇibhi;<br>
Attano parato ceso,<br>
yañño hoti mahapphalo.
</p><p><a id="p_16A6_250" class="ms"></a><a class="sc" id="9"></a>
Evaṃ yajitvā medhāvī,<br> saddho muttena cetasā;<br>
Abyāpajjaṃ sukhaṃ lokaṃ,<br>
paṇḍito upapajjatī”ti.
</p>
</blockquote>
<p class="endsection">Sattamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Devatāvagga</div>
<div class="hidden">
Sekhasutta</div>
</div>
</section><a class="previous" href="/pi/an6.36">◀ Aṅguttara Nikāya  6.36</a><a class="top" href="#"> ▲ TOP </a><a class="next" href="/pi/an6.38">Aṅguttara Nikāya  6.38 ▶</a></div>
</body>
</html>