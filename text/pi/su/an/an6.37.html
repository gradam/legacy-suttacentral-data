<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an6.37">
<article>
<div id="an6.37" class="hgroup">
<p class="division">Aṅguttara Nikāya 6</p>
<p>4. Devatāvagga</p>
<h1>37. Chaḷaṅgadānasutta</h1>
</div>
<p>
<a class="sc" id="1"></a>
<a class="pts" id="pts3.336"></a>
<a id="p_16A6_242" class="ms"></a>
<a class="msdiv" id="msdiv_37"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena
kho pana samayena <span class="var" title='[{"eds":["bj"],"var":"veḷukaṇṭakī "},{"note":"12S2:1066; 15A2:220; 16A7:310","var":"veḷukaṇḍakiyā "}]'>veḷukaṇḍakī</span> nandamātā upāsikā sāriputtamoggallānappamukhe
bhikkhusaṃghe chaḷaṅgasamannāgataṃ dakkhiṇaṃ patiṭṭhāpeti. Addasā kho bhagavā
dibbena cakkhunā visuddhena atikkantamānusakena veḷukaṇḍakiṃ nandamātaraṃ
upāsikaṃ sāriputtamoggallānappamukhe bhikkhusaṃghe chaḷaṅgasamannāgataṃ
dakkhiṇaṃ patiṭṭhāpentiṃ. Disvā bhikkhū āmantesi: “esā, bhikkhave, veḷukaṇḍakī
nandamātā upāsikā sāriputtamoggallānappamukhe bhikkhusaṃghe
chaḷaṅgasamannāgataṃ dakkhiṇaṃ patiṭṭhāpeti.</p>
<p>
<a class="sc" id="2"></a>
<a id="p_16A6_243" class="ms"></a>
Kathañca, bhikkhave, chaḷaṅgasamannāgatā dakkhiṇā hoti? Idha, bhikkhave,
dāyakassa tīṇaṅgāni honti, paṭiggāhakānaṃ tīṇaṅgāni. Katamāni dāyakassa
tīṇaṅgāni? Idha, bhikkhave, dāyako pubbeva dānā sumano hoti, dadaṃ cittaṃ
pasādeti, datvā attamano hoti. Imāni dāyakassa tīṇaṅgāni.</p>
<p>
<a class="sc" id="3"></a>
<a id="p_16A6_244" class="ms"></a>
Katamāni paṭiggāhakānaṃ tīṇaṅgāni? Idha, bhikkhave, paṭiggāhakā vītarāgā vā
honti rāgavinayāya vā paṭipannā, vītadosā vā honti dosavinayāya vā paṭipannā,
vītamohā vā honti mohavinayāya vā paṭipannā. Imāni paṭiggāhakānaṃ tīṇaṅgāni.
Iti dāyakassa tīṇaṅgāni, paṭiggāhakānaṃ tīṇaṅgāni. Evaṃ kho, bhikkhave,
chaḷaṅgasamannāgatā dakkhiṇā hoti.</p>
<p>
<a class="sc" id="4"></a>
<a id="p_16A6_245" class="ms"></a>
Evaṃ chaḷaṅgasamannāgatāya, bhikkhave, dakkhiṇāya na sukaraṃ puññassa pamāṇaṃ
gahetuṃ: ‘ettako puññābhisando kusalābhisando sukhassāhāro sovaggiko
sukhavipāko saggasaṃvattaniko iṭṭhāya kantāya manāpāya hitāya sukhāya
saṃvattatī’ti. Atha kho <span class="var" title='[{"eds":["bj","s1","s2","s3","km"],"var":"asaṅkheyyo "},{"eds":["pts1"],"var":"asaṃkheyyo "}]'>asaṅkhyeyyo</span> appameyyo mahāpuññakkhandhotveva saṅkhaṃ
gacchati.</p>
<p>
<a class="sc" id="5"></a>
<a class="pts" id="pts3.337"></a>
<a id="p_16A6_246" class="ms"></a>
Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ:
‘ettakāni udakāḷhakānīti vā ettakāni udakāḷhakasatānīti vā ettakāni
udakāḷhakasahassānīti vā ettakāni udakāḷhakasatasahassānī’ti vā. Atha kho
asaṅkhyeyyo appameyyo mahāudakakkhandhotveva saṅkhaṃ gacchati. Evamevaṃ kho,
bhikkhave, evaṃ chaḷaṅgasamannāgatāya dakkhiṇāya na sukaraṃ puññassa pamāṇaṃ
gahetuṃ: ‘ettako puññābhisando kusalābhisando sukhassāhāro sovaggiko
sukhavipāko saggasaṃvattaniko iṭṭhāya kantāya manāpāya hitāya sukhāya
saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhaṃ
gacchatī”ti.</p>
<blockquote class="gatha">
<p>
<a class="sc" id="6"></a>
<a id="p_16A6_247" class="ms"></a>
<span class="cross" title='[{"bm":"49","desc":"9 Aṅkurapetavatthu","lang":"pi","uid":"pv21"}]'>^</span>

“Pubbeva dānā sumano,<br>
dadaṃ cittaṃ pasādaye;<br>
Datvā attamano hoti,<br>
esā <span class="var" title='[{"eds":["mr"],"var":"puññassa "}]'>yaññassa</span> sampadā.
</p>
<p>
<a class="sc" id="7"></a>
<a id="p_16A6_248" class="ms"></a>
<span class="var" title='[{"eds":["s1","s2","s3","km","mr"],"var":"vītarāgo "}]'>Vītarāgā</span> vītadosā,<br>
vītamohā anāsavā;<br>
Khettaṃ yaññassa sampannaṃ,<br>
saññatā <span class="var" title='[{"eds":["bj","s1","s2","s3","km"],"var":"brahmacārino "}]'>brahmacārayo</span>.
</p>
<p>
<a class="sc" id="8"></a>
<a id="p_16A6_249" class="ms"></a>
Sayaṃ ācamayitvāna,<br>
datvā sakehi pāṇibhi;<br>
Attano parato ceso,<br>
yañño hoti mahapphalo.
</p>
<p>
<a class="sc" id="9"></a>
<a id="p_16A6_250" class="ms"></a>
<span class="cross" title='[{"bm":"1","desc":"40. Udāyīsutta","lang":"pi","uid":"an4.40"},{"bm":"1","desc":"37. Sappurisadānasutta","lang":"pi","uid":"an8.37"}]'>^</span>

Evaṃ yajitvā medhāvī,<br>
saddho muttena cetasā;<br>
<span class="var" title='[{"note":"15A4:278; 18It:387","var":"abyābajjhaṃ "}]'>Abyāpajjaṃ</span> sukhaṃ lokaṃ,<br>
paṇḍito upapajjatī”ti.
</p>
</blockquote>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Devatāvagga</span>
<span class="hidden">Sekhasutta</span>
</div>
</section>
<a class="previous" href="/pi/an6.36">◀ Aṅguttara Nikāya  6.36</a><a class="top" href="#"> ▲ TOP </a><a class="next" href="/pi/an6.38">Aṅguttara Nikāya  6.38 ▶</a>
</div>
</body>
</html>