<!DOCTYPE html>
<html data-prev="an4.52" data-next="an4.54">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.53">
<article>
<div id="an4.53" class="hgroup">
<p class="division">Aṅguttara Nikāya 4</p>
<p>6. ­Puññā­bhi­sanda­vagga</p>
<h1>53. Paṭha­masaṃ­vāsa­sutta</h1>
</div>
<p><a class="sc" id="1"></a>
<a id="p_15A4_380" class="ms"></a>
<a class="msdiv" id="msdiv_53"></a>
Ekaṃ samayaṃ bhagavā antarā ca madhuraṃ antarā ca verañjaṃ addhā­na­maggap­paṭi­panno hoti. Sambahulāpi kho gahapatī ca gahapatāniyo ca antarā ca madhuraṃ antarā ca verañjaṃ addhā­na­maggap­paṭi­pannā honti. Atha kho bhagavā maggā okkamma aññatarasmiṃ rukkhamūle <span class="var" title="(paññatte āsane) (pts1, mr)" id="note174">()</span> nisīdi. <span class="var" title="addassuṃ (bj)" id="note175">Addasaṃsu</span> kho gahapatī ca gahapatāniyo ca bhagavantaṃ aññatarasmiṃ rukkhamūle nisinnaṃ. Disvā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te gahapatī ca gahapatāniyo ca bhagavā etadavoca:</p>
<p><a class="sc" id="2"></a>
<a id="p_15A4_381" class="ms"></a>
“Cattārome, gahapatayo, saṃvāsā. Katame cattāro? Chavo chavāya saddhiṃ
saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo
deviyā saddhiṃ saṃvasati.</p>
<p><a class="sc" id="3"></a>
<a class="pts1" id="pts2.58"></a>
<a id="p_15A4_382" class="ms"></a>
Kathañca, gahapatayo, chavo chavāya saddhiṃ saṃvasati? Idha, gahapatayo, sāmiko
hoti pāṇātipātī adinnādāyī kāmesu­micchā­cārī musāvādī surā­meraya­majja­pa­mā­daṭṭhāyī dussīlo pāpadhammo mac­chera­malapa­riyuṭ­ṭhi­tena cetasā agāraṃ ajjhāvasati akkosa­ka­pari­bhāsako samaṇab­rāhma­ṇā­naṃ; bhariyāpissa hoti pāṇātipātinī adinnādāyinī kāmesu­micchā­cārinī musāvādinī surā­meraya­majja­pa­mā­daṭṭhā­yinī dussīlā pāpadhammā mac­chera­malapa­riyuṭ­ṭhi­tena cetasā agāraṃ ajjhāvasati akkosi­ka­pari­bhāsikā samaṇab­rāhma­ṇā­naṃ. Evaṃ kho, gahapatayo, chavo chavāya saddhiṃ saṃvasati.</p>
<p><a class="sc" id="4"></a>
<a id="p_15A4_383" class="ms"></a>
Kathañca, gahapatayo, chavo deviyā saddhiṃ saṃvasati? Idha, gahapatayo, sāmiko
hoti pāṇātipātī adinnādāyī kāmesu­micchā­cārī musāvādī surā­meraya­majja­pa­mā­daṭṭhāyī dussīlo pāpadhammo mac­chera­malapa­riyuṭ­ṭhi­tena cetasā agāraṃ ajjhāvasati akkosa­ka­pari­bhāsako samaṇab­rāhma­ṇā­naṃ; bhariyā khvassa hoti pāṇātipātā paṭiviratā adinnādānā paṭiviratā kāmesu­micchā­cārā paṭiviratā musāvādā paṭiviratā surā­meraya­majja­pa­mā­daṭṭhānā paṭiviratā sīlavatī kalyāṇadhammā viga­tamala­mac­che­rena cetasā agāraṃ ajjhāvasati anakkosi­ka­pari­bhāsikā samaṇab­rāhma­ṇā­naṃ. Evaṃ kho, gahapatayo, chavo deviyā saddhiṃ saṃvasati.</p>
<p><a class="sc" id="5"></a>
<a id="p_15A4_384" class="ms"></a>
Kathañca, gahapatayo, devo chavāya saddhiṃ saṃvasati? Idha, gahapatayo, sāmiko
hoti pāṇātipātā paṭivirato adinnādānā paṭivirato kāmesu­micchā­cārā paṭivirato
musāvādā paṭivirato surā­meraya­majja­pa­mā­daṭṭhānā paṭivirato sīlavā
kalyāṇadhammo viga­tamala­mac­che­rena cetasā agāraṃ ajjhāvasati
anakkosa­ka­pari­bhāsako samaṇab­rāhma­ṇā­naṃ; bhariyā khvassa hoti pāṇātipātinī … pe
… surā­meraya­majja­pa­mā­daṭṭhā­yinī dussīlā pāpadhammā mac­chera­malapa­riyuṭ­ṭhi­tena cetasā agāraṃ ajjhāvasati akkosi­ka­pari­bhāsikā samaṇab­rāhma­ṇā­naṃ. Evaṃ kho, gahapatayo, devo chavāya saddhiṃ saṃvasati.</p>
<p><a class="sc" id="6"></a>
<a class="pts1" id="pts2.59"></a>
<a id="p_15A4_385" class="ms"></a>
Kathañca, gahapatayo, devo deviyā saddhiṃ saṃvasati? Idha, gahapatayo, sāmiko
hoti pāṇātipātā paṭivirato … pe … sīlavā kalyāṇadhammo viga­tamala­mac­che­rena
cetasā agāraṃ ajjhāvasati anakkosa­ka­pari­bhāsako samaṇab­rāhma­ṇā­naṃ; bhariyāpissa
hoti pāṇātipātā paṭiviratā … pe … surā­meraya­majja­pa­mā­daṭṭhānā paṭiviratā
sīlavatī kalyāṇadhammā viga­tamala­mac­che­rena cetasā agāraṃ ajjhāvasati
anakkosi­ka­pari­bhāsikā samaṇab­rāhma­ṇā­naṃ. Evaṃ kho, gahapatayo, devo deviyā
saddhiṃ saṃvasati. Ime kho, gahapatayo, cattāro saṃvāsāti.</p>
<blockquote class="gatha">
<p><a class="sc" id="7"></a>
<a id="p_15A4_386" class="ms"></a>
Ubho ca honti dussīlā,<br>
kadariyā paribhāsakā;<br>
Te honti jānipatayo,<br>
chavā saṃvāsamāgatā.
</p>
<p><a class="sc" id="8"></a>
<a id="p_15A4_387" class="ms"></a>
Sāmiko hoti dussīlo,<br>
kadariyo paribhāsako;<br>
Bhariyā sīlavatī hoti,<br>
vadaññū vītamaccharā;<br>
Sāpi devī saṃvasati,<br>
chavena patinā saha.
</p>
<p><a class="sc" id="9"></a>
<a id="p_15A4_388" class="ms"></a>
Sāmiko sīlavā hoti,<br>
vadaññū vītamaccharo;<br>
Bhariyā hoti dussīlā,<br>
kadariyā paribhāsikā;<br>
Sāpi chavā saṃvasati,<br>
devena patinā saha.
</p>
<p><a class="sc" id="10"></a>
<a id="p_15A4_389" class="ms"></a>
Ubho saddhā vadaññū ca,<br>
saññatā dhammajīvino;<br>
Te honti jānipatayo,<br>
aññamaññaṃ piyaṃvadā.
</p>
<p><a class="sc" id="11"></a>
<a id="p_15A4_390" class="ms"></a>
<span class="var" title="atthā sampacurā (bj, s1-3, pts1)" id="note176">Atthāsaṃ pacurā</span> honti,<br>
<span class="var" title="phāsatthaṃ (bj) | vāsatthaṃ (pts1)" id="note177">phāsukaṃ</span> upajāyati;<br>
Amittā dummanā honti,<br>
ubhinnaṃ samasīlinaṃ.
</p>
<p><a class="sc" id="12"></a>
<a id="p_15A4_391" class="ms"></a>
Idha dhammaṃ caritvāna,<br>
samasīlabbatā ubho;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">­Puññā­bhi­sanda­vagga</span>
<span class="hidden">Paṭha­ma­puññā­bhi­sanda­sutta</span>
</div>
</section>
<a class="previous" href="/pi/an4.52">◀ Aṅguttara Nikāya  4.52</a><a class="top" href="#"> ▲ TOP </a><a class="next" href="/pi/an4.54">Aṅguttara Nikāya  4.54 ▶</a>
</div>
</body>
</html>