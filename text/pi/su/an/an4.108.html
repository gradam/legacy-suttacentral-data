<!DOCTYPE html>
<html data-prev="an4.107" data-next="an4.109">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.108">
<article>
<div class="hgroup">
<p class="division">Aṅguttara Nikāya 4</p>
<p>11. Valāhakavagga</p>
<h1><span class="var" id="note303" title="bali­vadda­suttaṃ (bj)">108. Balībaddasutta</span></h1>
</div>
<p><a class="sc" id="1"></a>
<a class="pts1" id="pts2.109"></a>
<a id="p_15A4_712" class="ms"></a>
<a class="msdiv" id="msdiv_108"></a>
<span class="cross" title="^pp2.4#60 [Catuk­ka­pugga­la­paññatti]" id="note304">^</span>
“Cattārome, bhikkhave, <span class="var" title="balivaddā (bj, s1-3, km, pts1) | balibaddhā (mr)" id="note305">balībaddā</span>. Katame cattāro? Sagavacaṇḍo no paragavacaṇḍo,
paragavacaṇḍo no sagavacaṇḍo, sagavacaṇḍo ca paragavacaṇḍo ca, neva sagavacaṇḍo
no paragavacaṇḍo—ime kho, bhikkhave, cattāro balībaddā. Evamevaṃ kho,
bhikkhave, cattāro balībaddūpamā puggalā santo saṃvijjamānā lokasmiṃ. Katame
cattāro? Sagavacaṇḍo no paragavacaṇḍo, paragavacaṇḍo no sagavacaṇḍo,
sagavacaṇḍo ca paragavacaṇḍo ca, neva sagavacaṇḍo no paragavacaṇḍo.</p>
<p><a class="sc" id="2"></a>
<a id="p_15A4_713" class="ms"></a>
Kathañca, bhikkhave, puggalo sagavacaṇḍo hoti, no paragavacaṇḍo? Idha,
bhikkhave, ekacco puggalo sakaparisaṃ ubbejetā hoti, no paraparisaṃ. Evaṃ kho,
bhikkhave, puggalo sagavacaṇḍo hoti, no paragavacaṇḍo. Seyyathāpi so,
bhikkhave, balībaddo sagavacaṇḍo, no paragavacaṇḍo; tathūpamāhaṃ, bhikkhave,
imaṃ puggalaṃ vadāmi.</p>
<p><a class="sc" id="3"></a>
<a id="p_15A4_714" class="ms"></a>
Kathañca, bhikkhave, puggalo paragavacaṇḍo hoti, no sagavacaṇḍo? Idha,
bhikkhave, ekacco puggalo paraparisaṃ ubbejetā hoti, no sakaparisaṃ. Evaṃ kho,
bhikkhave, puggalo paragavacaṇḍo hoti, no sagavacaṇḍo. Seyyathāpi so,
bhikkhave, balībaddo paragavacaṇḍo, no sagavacaṇḍo; tathūpamāhaṃ, bhikkhave,
imaṃ puggalaṃ vadāmi.</p>
<p><a class="sc" id="4"></a>
<a id="p_15A4_715" class="ms"></a>
Kathañca, bhikkhave, puggalo sagavacaṇḍo ca hoti paragavacaṇḍo ca? Idha,
bhikkhave, ekacco puggalo sakaparisaṃ ubbejetā hoti paraparisañca. Evaṃ kho,
bhikkhave, puggalo sagavacaṇḍo ca hoti paragavacaṇḍo ca. Seyyathāpi so,
bhikkhave, balībaddo sagavacaṇḍo ca paragavacaṇḍo ca; tathūpamāhaṃ, bhikkhave,
imaṃ puggalaṃ vadāmi.</p>
<p><a class="sc" id="5"></a>
<a id="p_15A4_716" class="ms"></a>
Kathañca, bhikkhave, puggalo neva sagavacaṇḍo hoti no paragavacaṇḍo? Idha,
bhikkhave, ekacco puggalo neva sakaparisaṃ ubbejetā hoti, no paraparisañca.
Evaṃ kho, bhikkhave, puggalo neva sagavacaṇḍo hoti, no paragavacaṇḍo.
Seyyathāpi so, bhikkhave, balībaddo neva sagavacaṇḍo, no paragavacaṇḍo;
tathūpamāhaṃ, bhikkhave, imaṃ puggalaṃ vadāmi. Ime kho, bhikkhave, cattāro
balībaddūpamā puggalā santo saṃvijjamānā lokasmin”ti.</p>
<p class="endsection">Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tatiya­paṇṇā­saka</span>
<span class="hidden">Valāhakavagga</span>
<span class="hidden">Paṭha­ma­valā­haka­sutta</span>
</div>
</section>
<a class="previous" href="/pi/an4.107">◀ Aṅguttara Nikāya  4.107</a><a class="top" href="#"> ▲ TOP </a><a class="next" href="/pi/an4.109">Aṅguttara Nikāya  4.109 ▶</a>
</div>
</body>
</html>