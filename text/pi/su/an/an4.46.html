<!DOCTYPE html>
<html data-prev="an4.45" data-next="an4.47">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.46">
<article>
<div class="hgroup">
<p class="division">Aṅguttara Nikāya 4</p>
<p>5. Rohitassavagga</p>
<h1>46. Dutiya­rohitas­sasutta</h1>
</div>
<p><a class="sc" id="1"></a><a id="p_15A4_321" class="ms"></a><a class="msdiv" id="msdiv_46"></a>Atha kho bhagavā tassā rattiyā accayena bhikkhū āmantesi: “imaṃ, bhikkhave,
rattiṃ rohitasso devaputto abhikkantāya rattiyā abhikkan­ta­vaṇṇo kevalakappaṃ
jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā
ekamantaṃ aṭṭhāsi. Ekamantaṃ ṭhito kho, bhikkhave, rohitasso devaputto maṃ
etadavoca: ‘<span class="cross" title="^sn2.26#1 [26. Rohitassasutta]" id="note152">*</span>yattha nu kho, bhante, na jāyati na jīyati na mīyati na cavati na
upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā
pāpuṇituṃ vā’ti? Evaṃ vutte, ahaṃ, bhikkhave, rohitassaṃ devaputtaṃ etadavocaṃ:
‘yattha kho, āvuso, na jāyati na jīyati na mīyati na cavati na upapajjati,
nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti.
Evaṃ vutte, bhikkhave, rohitasso devaputto maṃ etadavoca: ‘acchariyaṃ, bhante,
abbhutaṃ, bhante. Yāva subhāsitamidaṃ, bhante, bhagavatā—yattha kho, āvuso,
na jāyati na jīyati na mīyati na cavati na upapajjati, nāhaṃ taṃ gamanena
lokassa antaṃ ñāteyyaṃ daṭṭheyyaṃ patteyyanti vadāmi’.</p>
<p><a class="sc" id="2"></a><a class="pts1" id="pts2.50"></a><a id="p_15A4_322" class="ms"></a>Bhūtapubbāhaṃ, bhante, rohitasso nāma isi ahosiṃ bhojaputto iddhimā
vehāsaṅgamo. Tassa mayhaṃ, bhante, evarūpo javo ahosi, seyyathāpi nāma
daḷhadhammā dhanuggaho sikkhito katahattho katūpāsano lahukena asanena
appakasirena tiriyaṃ tālacchāyaṃ atipāteyya. Tassa mayhaṃ, bhante, evarūpo
padavītihāro ahosi, seyyathāpi nāma puratthimā samuddā pacchimo samuddo. Tassa
mayhaṃ, bhante, evarūpena javena samannāgatassa evarūpena ca padavītihārena
evarūpaṃ icchāgataṃ uppajji: ‘ahaṃ gamanena lokassa antaṃ pāpuṇissāmī’ti. So
kho ahaṃ, bhante, aññatreva asita­pīta­khā­yi­ta­sāyitā aññatra uccāra­passā­va­kammā
aññatra niddā­kila­matha­paṭi­vinodanā vassasatāyuko vassasatajīvī vassasataṃ
gantvā appatvāva lokassa antaṃ antarāyeva kālaṅkato.</p>
<p><a class="sc" id="3"></a><a id="p_15A4_323" class="ms"></a>Acchariyaṃ, bhante, abbhutaṃ, bhante. Yāva subhāsitamidaṃ, bhante, bhagavatā:
‘yattha kho, āvuso, na jāyati na jīyati na mīyati na cavati na upapajjati,
nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti.
Evaṃ vutte, ahaṃ, bhikkhave, rohitassaṃ devaputtaṃ etadavocaṃ: </p>
<p><a class="sc" id="4"></a><a id="p_15A4_324" class="ms"></a>‘Yattha kho, āvuso, na jāyati na jīyati na mīyati na cavati na upapajjati,
nāhaṃ, taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. Na
cāhaṃ, āvuso, appatvāva lokassa antaṃ duk­khas­san­takiri­yaṃ vadāmi. Api cāhaṃ,
āvuso, imasmiṃyeva byāmamatte kaḷevare sasaññimhi samanake lokañca paññāpemi
loka­sa­muda­yañca lokanirodhañca loka­nirodha­gā­miniñca paṭipadanti.</p>
<blockquote class="gatha">
<p><a class="sc" id="5"></a><a id="p_15A4_325" class="ms"></a>Gamanena na pattabbo,<br>
lokassanto kudācanaṃ;<br>
Na ca appatvā lokantaṃ,<br>
dukkhā atthi pamocanaṃ.
</p>
<p><a class="sc" id="6"></a><a id="p_15A4_326" class="ms"></a>Tasmā have lokavidū sumedho,<br>
Lokantagū vusitab­rahma­cariyo;<br>
Lokassa antaṃ samitāvi ñatvā,<br>
Nāsīsatī lokamimaṃ parañcā”ti.
</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Rohitassavagga</span>
<span class="hidden">Samā­dhi­bhāva­nā­sutta</span>
</aside>
</section>
</div>
</body>
</html>