<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.194">
<article>
<div id="an5.194" class="hgroup">
<p class="division">Aṅguttara Nikāya 5</p>
<p>20. Brāhmaṇavagga</p>
<h1>194. Kāraṇapālīsutta</h1>
</div>
<p>
<a class="sc" id="1"></a>
<a class="pts" id="pts3.237"></a>
<a id="p_16A5_1135" class="ms"></a>
<a class="msdiv" id="msdiv_194"></a>
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Tena kho pana
samayena <span class="var" title='[{"eds":["mr"],"var":"karaṇapālī "}]'>kāraṇapālī</span> brāhmaṇo licchavīnaṃ kammantaṃ kāreti. Addasā kho
kāraṇapālī brāhmaṇo piṅgiyāniṃ brāhmaṇaṃ dūratova āgacchantaṃ; disvā piṅgiyāniṃ
brāhmaṇaṃ etadavoca:</p>
<p>
<a class="sc" id="2"></a>
<a id="p_16A5_1136" class="ms"></a>
“Handa kuto nu bhavaṃ piṅgiyānī āgacchati divā divassā”ti? “<span class="var" title='[{"eds":["s1","s2","s3","km"],"var":"idhāhaṃ "},{"var":"ito hi kho ahaṃ ","xref":{"bm":"1","desc":"Cūḷahatthipadopamasutta","lang":"pi","uid":"mn27"}}]'>Itohaṃ</span>, bho,
āgacchāmi samaṇassa gotamassa santikā”ti. “Taṃ kiṃ maññati bhavaṃ piṅgiyānī
samaṇassa gotamassa paññāveyyattiyaṃ? Paṇḍito maññe”ti? “Ko cāhaṃ, bho, ko ca
samaṇassa gotamassa paññāveyyattiyaṃ jānissāmi. Sopi nūnassa tādisova yo
samaṇassa gotamassa paññāveyyattiyaṃ jāneyyā”ti. “Uḷārāya khalu bhavaṃ
piṅgiyānī samaṇaṃ gotamaṃ pasaṃsāya pasaṃsatī”ti. “Ko cāhaṃ, bho, ko ca samaṇaṃ
gotamaṃ pasaṃsissāmi. <span class="var" title='[{"eds":["s1","s2","s3","km","mr"],"var":"pasaṭṭhapasaṭṭho ca "},{"eds":["pts1"],"var":"pasatthapasatho va "}]'>Pasatthappasatthova</span> so bhavaṃ gotamo seṭṭho
devamanussānan”ti. “Kiṃ pana bhavaṃ piṅgiyānī atthavasaṃ sampassamāno samaṇe
gotame evaṃ abhippasanno”ti?</p>
<p>
<a class="sc" id="3"></a>
<a id="p_16A5_1137" class="ms"></a>
“Seyyathāpi, bho, puriso aggarasaparititto na aññesaṃ hīnānaṃ rasānaṃ piheti;
evamevaṃ kho, bho, yato yato tassa bhoto gotamassa dhammaṃ suṇāti–  yadi
suttaso, yadi geyyaso, yadi veyyākaraṇaso, yadi abbhutadhammaso–  tato tato na
aññesaṃ puthusamaṇabrāhmaṇappavādānaṃ piheti.</p>
<p>
<a class="sc" id="4"></a>
<a id="p_16A5_1138" class="ms"></a>
Seyyathāpi, bho, puriso jighacchādubbalyapareto madhupiṇḍikaṃ adhigaccheyya. So
yato yato <span class="var" title='[{"var":"sāyeyya, labhetheva ","xref":{"bm":"14","desc":"Madhupiṇḍikasutta","lang":"pi","uid":"mn18"}}]'>sāyetha, labhateva</span> sādurasaṃ asecanakaṃ; evamevaṃ kho, bho, yato yato
tassa bhoto gotamassa dhammaṃ suṇāti–  yadi suttaso, yadi geyyaso, yadi
veyyākaraṇaso, yadi abbhutadhammaso–  tato tato labhateva attamanataṃ, labhati
cetaso pasādaṃ.</p>
<p>
<a class="sc" id="5"></a>
<a class="pts" id="pts3.238"></a>
<a id="p_16A5_1139" class="ms"></a>
Seyyathāpi, bho, puriso candanaghaṭikaṃ adhigaccheyya–  haricandanassa vā
lohitacandanassa vā. So yato yato ghāyetha–  yadi mūlato, yadi majjhato, yadi
aggato–  <span class="var" title='[{"note":"?","var":"adhigacchetheva "}]'>adhigacchateva</span> surabhigandhaṃ asecanakaṃ; evamevaṃ kho, bho, yato yato
tassa bhoto gotamassa dhammaṃ suṇāti–  yadi suttaso, yadi geyyaso, yadi
veyyākaraṇaso, yadi abbhutadhammaso–  tato tato adhigacchati pāmojjaṃ
adhigacchati somanassaṃ.</p>
<p>
<a class="sc" id="6"></a>
<a id="p_16A5_1140" class="ms"></a>
Seyyathāpi, bho, puriso ābādhiko dukkhito bāḷhagilāno. Tassa kusalo bhisakko
ṭhānaso ābādhaṃ nīhareyya; evamevaṃ kho, bho, yato yato tassa bhoto gotamassa
dhammaṃ suṇāti–  yadi suttaso, yadi geyyaso, yadi veyyākaraṇaso, yadi
abbhutadhammaso–  tato tato sokaparidevadukkhadomanassupāyāsā abbhatthaṃ
gacchanti.</p>
<p>
<a class="sc" id="7"></a>
<a id="p_16A5_1141" class="ms"></a>
Seyyathāpi, bho, pokkharaṇī acchodakā sātodakā sītodakā setakā supatitthā
ramaṇīyā. Atha puriso āgaccheyya ghammābhitatto ghammapareto kilanto tasito
pipāsito. So taṃ pokkharaṇiṃ ogāhetvā nhātvā ca pivitvā ca sabbadarathakilamathapariḷāhaṃ paṭippassambheyya. Evamevaṃ kho, bho, yato yato tassa bhoto gotamassa dhammaṃ suṇāti–  yadi suttaso, yadi geyyaso, yadi veyyākaraṇaso, yadi abbhutadhammaso–  tato tato sabbadarathakilamathapariḷāhā paṭippassambhantī”ti.</p>
<p>
<a class="sc" id="8"></a>
<a id="p_16A5_1142" class="ms"></a>
Evaṃ vutte, kāraṇapālī brāhmaṇo uṭṭhāyāsanā ekaṃsaṃ uttarāsaṅgaṃ karitvā
dakkhiṇaṃ jāṇumaṇḍalaṃ pathaviyaṃ nihantvā yena bhagavā tenañjaliṃ paṇāmetvā
tikkhattuṃ udānaṃ udānesi: </p>
<p>
<a class="sc" id="9"></a>
<a id="p_16A5_1143" class="ms"></a>
“Namo tassa bhagavato arahato sammāsambuddhassa.</p>
<p>
<a class="sc" id="10"></a>
<a id="p_16A5_1144" class="ms"></a>
Namo tassa bhagavato arahato sammāsambuddhassa.</p>
<p>
<a class="sc" id="11"></a>
<a id="p_16A5_1145" class="ms"></a>
Namo tassa bhagavato arahato sammāsambuddhassāti.</p>
<p>
<a class="sc" id="12"></a>
<a class="pts" id="pts3.239"></a>
<a id="p_16A5_1146" class="ms"></a>
Abhikkantaṃ, bho piṅgiyāni, abhikkantaṃ, bho piṅgiyāni. Seyyathāpi, bho
piṅgiyāni, <span class="var" title='[{"eds":["mr"],"var":"nikujjitaṃ "}]'>nikkujjitaṃ</span> vā ukkujjeyya paṭicchannaṃ vā vivareyya, mūḷhassa vā
maggaṃ ācikkheyya andhakāre vā telapajjotaṃ dhāreyya: ‘cakkhumanto rūpāni
dakkhantī’ti; evamevaṃ bhotā piṅgiyāninā anekapariyāyena dhammo pakāsito.
Esāhaṃ, bho piṅgiyāni, taṃ bhavantaṃ gotamaṃ saraṇaṃ gacchāmi dhammañca
bhikkhusaṃghañca. Upāsakaṃ maṃ bhavaṃ piṅgiyānī dhāretu, ajjatagge pāṇupetaṃ
saraṇaṃ gatan”ti.</p>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catutthapaṇṇāsaka</span>
<span class="hidden">Brāhmaṇavagga</span>
<span class="hidden">Soṇasutta</span>
</div>
</section>
<a class="previous" href="/pi/an5.193">◀ Aṅguttara Nikāya  5.193</a><a class="top" href="#"> ▲ TOP </a><a class="next" href="/pi/an5.195">Aṅguttara Nikāya  5.195 ▶</a>
</div>
</body>
</html>