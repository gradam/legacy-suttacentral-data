<!DOCTYPE html>
<html data-prev="an8.41" data-next="an8.43">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.42">
<article>
<div class="hgroup">
<p class="division">Aṅguttara Nikāya 8</p>
<p>5. Uposathavagga</p>
<h1><span class="var" id="note155" title="vittha­ta­aṭṭhaṅ­gu­posa­tha­suttaṃ (bj)">42. Vittha­tū­posa­tha­sutta</span></h1>
</div>
<p><a class="sc" id="1"></a><a id="p_17A8_397" class="ms"></a><a class="msdiv" id="msdiv_42"></a>“Aṭṭhaṅ­ga­saman­nā­gato, bhikkhave, uposatho upavuttho mahapphalo hoti mahānisaṃso
mahājutiko mahāvipphāro. Kathaṃ upavuttho ca, bhikkhave, aṭṭhaṅ­ga­saman­nā­gato
uposatho mahapphalo hoti mahānisaṃso mahājutiko mahāvipphāro? Idha, bhikkhave,
ariyasāvako iti paṭi­sañcik­khati: ‘yāvajīvaṃ arahanto pāṇātipātaṃ pahāya
pāṇātipātā paṭiviratā nihitadaṇḍā nihitasatthā lajjī dayāpannā,
sabba­pāṇa­bhūta­hi­tā­nukam­pino viharanti. Ahampajja imañca rattiṃ imañca
divasaṃ pāṇātipātaṃ pahāya pāṇātipātā paṭivirato nihitadaṇḍo nihitasattho lajjī
dayāpanno, sabba­pāṇa­bhūta­hi­tānukampī viharāmi. Imināpaṅgena arahataṃ
anukaromi, uposatho ca me upavuttho bhavissatī’ti. Iminā paṭhamena aṅgena
samannāgato hoti … pe ….</p>
<p><a class="sc" id="2"></a><a class="pts" id="pts4.252"></a><a id="p_17A8_398" class="ms"></a>‘Yāvajīvaṃ arahanto uccāsaya­na­mahā­sayanaṃ pahāya uccāsaya­na­ma­hāsayanā
paṭiviratā nīcaseyyaṃ kappenti—mañcake vā tiṇasanthārake vā. Ahampajja imañca
rattiṃ imañca divasaṃ uccāsaya­na­mahā­sayanaṃ pahāya uccāsaya­na­ma­hāsayanā
paṭivirato nīcaseyyaṃ kappemi—mañcake vā tiṇasanthārake vā. Imināpaṅgena
arahataṃ anukaromi, uposatho ca me upavuttho bhavissatī’ti. Iminā aṭṭhamena
aṅgena samannāgato hoti. Evaṃ upavuttho kho, bhikkhave, aṭṭhaṅ­ga­saman­nā­gato
uposatho mahapphalo hoti mahānisaṃso mahājutiko mahāvipphāro.</p>
<p><a class="sc" id="3"></a><a id="p_17A8_399" class="ms"></a>Kīvamahapphalo hoti kīva­mahāni­saṃso kīvamahājutiko kīvama­hāvip­phāro?
Seyyathāpi, bhikkhave, yo imesaṃ soḷasannaṃ mahā­jana­padā­naṃ <span class="var" title="pahūta­satta­ratanā­naṃ (bj, s1-3, km, pts1)" id="note156">pahūta­ratta­ratanā­naṃ</span> issa­riyā­dhi­paccaṃ rajjaṃ kāreyya, seyyathidaṃ—aṅgānaṃ magadhānaṃ kāsīnaṃ kosalānaṃ vajjīnaṃ mallānaṃ cetīnaṃ vaṅgānaṃ kurūnaṃ pañcālānaṃ <span class="var" title="majjānaṃ (mr)" id="note157">macchānaṃ</span> sūrasenānaṃ assakānaṃ avantīnaṃ gandhārānaṃ kambojānaṃ, aṭṭhaṅ­ga­saman­nā­gatassa uposathassa <span class="var" title="ekaṃ (mr)" id="note158">etaṃ</span> kalaṃ nāgghati soḷasiṃ. Taṃ kissa hetu? Kapaṇaṃ, bhikkhave, mānusakaṃ rajjaṃ dibbaṃ sukhaṃ upanidhāya.</p>
<p><a class="sc" id="4"></a><a id="p_17A8_400" class="ms"></a><span class="var" title="yānimāni (bj)" id="note159">Yāni</span>, bhikkhave, mānusakāni paññāsa vassāni, ­cātuma­hārāji­kānaṃ devānaṃ eso eko
<span class="var" title="rattidivo (mr)" id="note160">rattindivo</span>. Tāya rattiyā tiṃsarattiyo māso. Tena māsena dvādasamāsiyo
saṃvaccharo. Tena saṃvaccharena dibbāni pañca vassasatāni ­cātuma­hārāji­kānaṃ
devānaṃ āyuppamāṇaṃ. Ṭhānaṃ kho panetaṃ, bhikkhave, vijjati yaṃ idhekacco itthī
vā puriso vā aṭṭhaṅ­ga­saman­nā­gataṃ uposathaṃ upavasitvā kāyassa bhedā paraṃ
maraṇā ­cātuma­hārāji­kānaṃ devānaṃ sahabyataṃ upapajjeyya. Idaṃ kho panetaṃ,
bhikkhave, sandhāya bhāsitaṃ: ‘kapaṇaṃ mānusakaṃ rajjaṃ dibbaṃ sukhaṃ
upanidhāya’.</p>
<p><a class="sc" id="5"></a><a class="pts" id="pts4.253"></a><a id="p_17A8_401" class="ms"></a>Yāni, bhikkhave, mānusakāni vassasatāni, tāvatiṃsānaṃ devānaṃ eso eko
rattindivo. Tāya rattiyā tiṃsarattiyo māso. Tena māsena dvādasamāsiyo
saṃvaccharo. Tena saṃvaccharena dibbaṃ vassasahassaṃ tāvatiṃsānaṃ devānaṃ
āyuppamāṇaṃ. Ṭhānaṃ kho panetaṃ, bhikkhave, vijjati yaṃ idhekacco itthī vā
puriso vā aṭṭhaṅ­ga­saman­nā­gataṃ uposathaṃ upavasitvā kāyassa bhedā paraṃ maraṇā
tāvatiṃsānaṃ devānaṃ sahabyataṃ upapajjeyya. Idaṃ kho panetaṃ, bhikkhave,
sandhāya bhāsitaṃ: ‘kapaṇaṃ mānusakaṃ rajjaṃ dibbaṃ sukhaṃ upanidhāya’.</p>
<p><a class="sc" id="6"></a><a id="p_17A8_402" class="ms"></a>Yāni, bhikkhave, mānusakāni dve vassasatāni, yāmānaṃ devānaṃ eso eko
rattindivo. Tāya rattiyā tiṃsarattiyo māso. Tena māsena dvādasamāsiyo
saṃvaccharo. Tena saṃvaccharena dibbāni dve vassasahassāni yāmānaṃ devānaṃ
āyuppamāṇaṃ. Ṭhānaṃ kho panetaṃ, bhikkhave, vijjati yaṃ idhekacco itthī vā
puriso vā aṭṭhaṅ­ga­saman­nā­gataṃ uposathaṃ upavasitvā kāyassa bhedā paraṃ maraṇā
yāmānaṃ devānaṃ sahabyataṃ upapajjeyya. Idaṃ kho panetaṃ, bhikkhave, sandhāya
bhāsitaṃ: ‘kapaṇaṃ mānusakaṃ rajjaṃ dibbaṃ sukhaṃ upanidhāya’.</p>
<p><a class="sc" id="7"></a><a id="p_17A8_403" class="ms"></a>Yāni, bhikkhave, mānusakāni cattāri vassasatāni, tusitānaṃ devānaṃ eso eko
rattindivo. Tāya rattiyā tiṃsarattiyo māso. Tena māsena dvādasamāsiyo
saṃvaccharo. Tena saṃvaccharena dibbāni cattāri vassasahassāni tusitānaṃ
devānaṃ āyuppamāṇaṃ. Ṭhānaṃ kho panetaṃ, bhikkhave, vijjati yaṃ idhekacco itthī
vā puriso vā aṭṭhaṅ­ga­saman­nā­gataṃ uposathaṃ upavasitvā kāyassa bhedā paraṃ
maraṇā tusitānaṃ devānaṃ sahabyataṃ upapajjeyya. Idaṃ kho panetaṃ, bhikkhave,
sandhāya bhāsitaṃ: ‘kapaṇaṃ mānusakaṃ rajjaṃ dibbaṃ sukhaṃ upanidhāya’.</p>
<p><a class="sc" id="8"></a><a class="pts" id="pts4.254"></a><a id="p_17A8_404" class="ms"></a>Yāni, bhikkhave, mānusakāni aṭṭha vassasatāni, nimmānaratīnaṃ devānaṃ eso eko
rattindivo. Tāya rattiyā tiṃsarattiyo māso. Tena māsena dvādasamāsiyo
saṃvaccharo. Tena saṃvaccharena dibbāni aṭṭha vassasahassāni nimmānaratīnaṃ
devānaṃ āyuppamāṇaṃ. Ṭhānaṃ kho panetaṃ, bhikkhave, vijjati yaṃ idhekacco itthī
vā puriso vā aṭṭhaṅ­ga­saman­nā­gataṃ uposathaṃ upavasitvā kāyassa bhedā paraṃ
maraṇā nimmānaratīnaṃ devānaṃ sahabyataṃ upapajjeyya. Idaṃ kho panetaṃ,
bhikkhave, sandhāya bhāsitaṃ: ‘kapaṇaṃ mānusakaṃ rajjaṃ dibbaṃ sukhaṃ
upanidhāya’.</p>
<p><a class="sc" id="9"></a><a id="p_17A8_405" class="ms"></a>Yāni, bhikkhave, mānusakāni soḷasa vassasatāni, ­paranim­mita­vasavat­tī­naṃ devānaṃ
eso eko rattindivo. Tāya rattiyā tiṃsarattiyo māso. Tena māsena dvādasamāsiyo
saṃvaccharo. Tena saṃvaccharena dibbāni soḷasa vassasahassāni
­paranim­mita­vasavat­tī­naṃ devānaṃ āyuppamāṇaṃ. Ṭhānaṃ kho panetaṃ, bhikkhave,
vijjati yaṃ idhekacco itthī vā puriso vā aṭṭhaṅ­ga­saman­nā­gataṃ uposathaṃ
upavasitvā kāyassa bhedā paraṃ maraṇā ­paranim­mita­vasavat­tī­naṃ devānaṃ
sahabyataṃ upapajjeyya. Idaṃ kho panetaṃ, bhikkhave, sandhāya bhāsitaṃ:
‘kapaṇaṃ mānusakaṃ rajjaṃ dibbaṃ sukhaṃ upanidhāyā’ti.</p>
<blockquote class="gatha">
<p><span class="cross" title="^an3.70#1 [70. Uposathasutta]" id="note161">*</span>
<a class="sc" id="10"></a><a id="p_17A8_406" class="ms"></a>Pāṇaṃ na <span class="var" title="hāne (bj) | hane (mr)" id="note162">haññe</span> na cadinnamādiye,<br>
Musā na bhāse na ca majjapo siyā;<br>
Abrahmacariyā virameyya methunā,<br>
Rattiṃ na bhuñjeyya vikālabhojanaṃ.
</p>
<p><a class="sc" id="11"></a><a id="p_17A8_407" class="ms"></a>Mālaṃ na dhāre na ca <span class="var" title="gandhamādhare (mr)" id="note163">gandhamācare</span>,<br>
Mañce chamāyaṃ va sayetha santhate;<br>
Etañhi aṭṭhaṅ­gika­mā­hu­posa­thaṃ,<br>
Buddhena dukkhantagunā pakāsitaṃ.
</p>
<p><a class="sc" id="12"></a><a id="p_17A8_408" class="ms"></a>Cando ca suriyo ca ubho sudassanā,<br>
Obhāsayaṃ anupariyanti yāvatā;<br>
Tamonudā te pana antalikkhagā,<br>
Nabhe pabhāsanti disāvirocanā.
</p>
<p><a class="sc" id="13"></a><a class="pts" id="pts4.255"></a><a id="p_17A8_409" class="ms"></a>Etasmiṃ yaṃ vijjati antare dhanaṃ,<br>
Muttā maṇi veḷuriyañca bhaddakaṃ;<br>
Siṅgīsuvaṇṇaṃ atha vāpi kañcanaṃ,<br>
Yaṃ jātarūpaṃ haṭakanti vuccati.
</p>
<p><a class="sc" id="14"></a><a id="p_17A8_410" class="ms"></a>Aṭṭhaṅ­gupetassa uposathassa,<br>
Kalampi te nānubhavanti soḷasiṃ;<br>
Candappabhā tāragaṇā ca sabbe.
</p>
<p><a class="sc" id="15"></a><a id="p_17A8_411" class="ms"></a>Tasmā hi nārī ca naro ca sīlavā,<br>
Aṭṭhaṅgupetaṃ upa­vas­su­posa­thaṃ;<br>
Puññāni katvāna sukhudrayāni,<br>
Aninditā saggamupenti ṭhānan”ti.
</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Uposathavagga</span>
<span class="hidden">Saṅ­khit­tū­posa­tha­sutta</span>
</aside>
</section>
<a class="previous" href="/pi/an8.41">◀ Aṅguttara Nikāya  8.41</a><a class="top" href="#"> ▲ TOP </a><a class="next" href="/pi/an8.43">Aṅguttara Nikāya  8.43 ▶</a></div>
</body>
</html>