<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
<div id="menu">
<ul>
<li><a id="menu316" href="#an1.316">316 </a></li>
<li><a id="menu317" href="#an1.317">317 </a></li>
<li><a id="menu318" href="#an1.318">318 </a></li>
<li><a id="menu319" href="#an1.319">319 </a></li>
<li><a id="menu320" href="#an1.320">320 </a></li>
<li><a id="menu321" href="#an1.321">321 </a></li>
<li><a id="menu322" href="#an1.322">322 </a></li>
<li><a id="menu323" href="#an1.323">323 </a></li>
<li><a id="menu324" href="#an1.324">324 </a></li>
<li><a id="menu325" href="#an1.325">325 </a></li>
<li><a id="menu326" href="#an1.326">326 </a></li>
<li><a id="menu327" href="#an1.327">327 </a></li>
<li><a id="menu328" href="#an1.328">328 </a></li>
<li><a id="menu329" href="#an1.329">329 </a></li>
</ul>
</div>
</div>
<section id="vagga">
<section class="sutta" id="316" data-uid="an1.316">
<article>
<div class="hgroup">
<p class="division">Aṅguttara Nikāya 1</p>
<p>26. Tatiyavagga</p>
<h1>316 </h1>
</div>
<p><a class="sc" id="316.1"></a>
<a class="pts1" id="pts1.33"></a>
<a id="p_15A1_397" class="ms"></a>
<a class="msdiv" id="msdiv_308"></a>
“Ekapuggalo, bhikkhave, loke uppajjamāno uppajjati bahujanaahitāya
bahujanaasukhāya, bahuno janassa anatthāya ahitāya dukkhāya devamanussānaṃ.
Katamo ekapuggalo? Micchādiṭṭhiko hoti viparītadassano. So bahujanaṃ saddhammā
vuṭṭhāpetvā asaddhamme patiṭṭhāpeti. Ayaṃ kho, bhikkhave, ekapuggalo loke
uppajjamāno uppajjati bahujanaahitāya bahujanaasukhāya, bahuno janassa
anatthāya ahitāya dukkhāya devamanussānan”ti.</p>
</article>
</section>
<section class="sutta" id="317" data-uid="an1.317">
<article>
<div class="hgroup">
<h1>317 </h1>
</div>
<p><a class="sc" id="317.1"></a>
<a id="p_15A1_398" class="ms"></a>
<a class="msdiv" id="msdiv_309"></a>
“Ekapuggalo, bhikkhave, loke uppajjamāno uppajjati bahujanahitāya
bahujanasukhāya, bahuno janassa atthāya hitāya sukhāya devamanussānaṃ. Katamo
ekapuggalo? Sammādiṭṭhiko hoti aviparītadassano. So bahujanaṃ asaddhammā
vuṭṭhāpetvā saddhamme patiṭṭhāpeti. Ayaṃ kho, bhikkhave, ekapuggalo loke
uppajjamāno uppajjati bahujanahitāya bahujanasukhāya, bahuno janassa atthāya
hitāya sukhāya devamanussānan”ti.</p>
</article>
</section>
<section class="sutta" id="318" data-uid="an1.318">
<article>
<div class="hgroup">
<h1>318 </h1>
</div>
<p><a class="sc" id="318.1"></a>
<a id="p_15A1_399" class="ms"></a>
<a class="msdiv" id="msdiv_310"></a>
“Nāhaṃ, bhikkhave, aññaṃ ekadhammampi samanupassāmi yaṃ evaṃ mahāsāvajjaṃ
yathayidaṃ, bhikkhave, micchādiṭṭhi. Micchādiṭṭhiparamāni, bhikkhave,
<span class="var" title="vajjānīti (bj, s1-3, km)" id="note54">mahāsāvajjānī”ti</span>.</p>
</article>
</section>
<section class="sutta" id="319" data-uid="an1.319">
<article>
<div class="hgroup">
<h1>319 </h1>
</div>
<p><a class="sc" id="319.1"></a>
<a id="p_15A1_400" class="ms"></a>
<a class="msdiv" id="msdiv_311"></a>
“Nāhaṃ, bhikkhave, aññaṃ ekapuggalampi samanupassāmi yo evaṃ bahujanaahitāya
paṭipanno bahujanaasukhāya, bahuno janassa anatthāya ahitāya dukkhāya
devamanussānaṃ yathayidaṃ, bhikkhave, makkhali moghapuriso. Seyyathāpi,
bhikkhave, nadīmukhe <span class="var" title="khipaṃ (bj, s1-3, km, pts1)" id="note55">khippaṃ</span> <span class="var" title="oḍḍeyya (bj) | ujjheyya (mr)" id="note56">uḍḍeyya</span> bahūnaṃ macchānaṃ ahitāya dukkhāya anayāya
byasanāya; evamevaṃ kho, bhikkhave, makkhali moghapuriso manussakhippaṃ maññe
loke uppanno bahūnaṃ sattānaṃ ahitāya dukkhāya anayāya byasanāyā”ti.</p>
</article>
</section>
<section class="sutta" id="320" data-uid="an1.320">
<article>
<div class="hgroup">
<h1>320 </h1>
</div>
<p><a class="sc" id="320.1"></a>
<a class="pts1" id="pts1.34"></a>
<a id="p_15A1_401" class="ms"></a>
<a class="msdiv" id="msdiv_312"></a>
“Durakkhāte, bhikkhave, dhammavinaye yo ca <span class="var" title="samādāpeti (?)" id="note57">samādapeti</span> yañca samādapeti yo ca
samādapito tathattāya paṭipajjati sabbe te bahuṃ apuññaṃ pasavanti. Taṃ kissa
hetu? Durakkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.321" id="321">
<article>
<div class="hgroup">
<h1>321 </h1>
</div>
<p><a class="sc" id="321.1"></a>
<a id="p_15A1_402" class="ms"></a>
<a class="msdiv" id="msdiv_313"></a>
“Svākkhāte, bhikkhave, dhammavinaye yo ca samādapeti yañca samādapeti yo ca
samādapito tathattāya paṭipajjati sabbe te bahuṃ puññaṃ pasavanti. Taṃ kissa
hetu? Svākkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.322" id="322">
<article>
<div class="hgroup">
<h1>322 </h1>
</div>
<p><a class="sc" id="322.1"></a>
<a id="p_15A1_403" class="ms"></a>
<a class="msdiv" id="msdiv_314"></a>
“Durakkhāte, bhikkhave, dhammavinaye dāyakena mattā jānitabbā, no
paṭiggāhakena. Taṃ kissa hetu? Durakkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.323" id="323">
<article>
<div class="hgroup">
<h1>323 </h1>
</div>
<p><a class="sc" id="323.1"></a>
<a id="p_15A1_404" class="ms"></a>
<a class="msdiv" id="msdiv_315"></a>
“Svākkhāte, bhikkhave, dhammavinaye paṭiggāhakena mattā jānitabbā, no dāyakena.
Taṃ kissa hetu? Svākkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.324" id="324">
<article>
<div class="hgroup">
<h1>324 </h1>
</div>
<p><a class="sc" id="324.1"></a>
<a id="p_15A1_405" class="ms"></a>
<a class="msdiv" id="msdiv_316"></a>
“Durakkhāte, bhikkhave, dhammavinaye yo āraddhavīriyo so dukkhaṃ viharati. Taṃ
kissa hetu? Durakkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.325" id="325">
<article>
<div class="hgroup">
<h1>325 </h1>
</div>
<p><a class="sc" id="325.1"></a>
<a id="p_15A1_406" class="ms"></a>
<a class="msdiv" id="msdiv_317"></a>
“Svākkhāte, bhikkhave, dhammavinaye yo kusīto so dukkhaṃ viharati. Taṃ kissa
hetu? Svākkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.326" id="326">
<article>
<div class="hgroup">
<h1>326 </h1>
</div>
<p><a class="sc" id="326.1"></a>
<a id="p_15A1_407" class="ms"></a>
<a class="msdiv" id="msdiv_318"></a>
“Durakkhāte, bhikkhave, dhammavinaye yo kusīto so sukhaṃ viharati. Taṃ kissa
hetu? Durakkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.327" id="327">
<article>
<div class="hgroup">
<h1>327 </h1>
</div>
<p><a class="sc" id="327.1"></a>
<a id="p_15A1_408" class="ms"></a>
<a class="msdiv" id="msdiv_319"></a>
“Svākkhāte, bhikkhave, dhammavinaye yo āraddhavīriyo so sukhaṃ viharati. Taṃ
kissa hetu? Svākkhātattā, bhikkhave, dhammassā”ti.</p>
</article>
</section>
<section class="sutta" data-uid="an1.328" id="328">
<article>
<div class="hgroup">
<h1>328 </h1>
</div>
<p><span class="cross" title="^mi5.1.10#1 [Iddhibaladassanapañha]" id="note58">^</span>
<a class="sc" id="328.1"></a>
<a id="p_15A1_409" class="ms"></a>
<a class="msdiv" id="msdiv_320"></a>
“Seyyathāpi, bhikkhave, appamattakopi gūtho duggandho hoti; evamevaṃ kho ahaṃ,
bhikkhave, appamattakampi bhavaṃ na vaṇṇemi, antamaso accharāsaṅghātamattampi”.</p>
</article>
</section>
<section class="sutta" data-uid="an1.329" id="329">
<article>
<div class="hgroup">
<h1>329 </h1>
</div>
<p><a class="sc" id="329.1"></a>
<a class="pts1" id="pts1.35"></a>
<a id="p_15A1_410" class="ms"></a>
<a class="msdiv" id="msdiv_321"></a>
“Seyyathāpi, bhikkhave, appamattakampi muttaṃ duggandhaṃ hoti … appamattakopi
kheḷo duggandho hoti … appamattakopi pubbo duggandho hoti … appamattakampi
lohitaṃ duggandhaṃ hoti; evamevaṃ kho ahaṃ, bhikkhave, appamattakampi bhavaṃ na
vaṇṇemi, antamaso accharāsaṅghātamattampi”.</p>
<p class="endsection">Vaggo tatiyo.</p>
</article>
</section>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Ekadhammapāḷi</span>
<span class="hidden">Tatiyavagga</span>
</div>
</section>
<a class="previous" href="/pi/an1.306-315">◀ Aṅguttara Nikāya  1.306–​315</a><a class="top" href="#"> ▲ TOP </a><a class="next" href="/pi/an1.333-377">Aṅguttara Nikāya  1.333–​377 ▶</a>
</div>
</body>
</html>