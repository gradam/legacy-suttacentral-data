<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an7.58">
<article>
<div id="an7.58" class="hgroup">
<p class="division">Aṅguttara Nikāya 7</p>
<p>6. Abyākatavagga</p>
<h1>58. Arakkheyyasutta</h1>
</div>
<p>
<a class="sc" id="1"></a>
<a id="p_16A7_370" class="ms"></a>
<a class="msdiv" id="msdiv_58"></a>
“Cattārimāni, bhikkhave, tathāgatassa arakkheyyāni, tīhi ca anupavajjo.
Katamāni cattāri tathāgatassa arakkheyyāni? Parisuddhakāyasamācāro, bhikkhave,
tathāgato; natthi tathāgatassa kāyaduccaritaṃ yaṃ tathāgato rakkheyya: ‘mā me
idaṃ paro aññāsī’ti. <span class="brnum">(1)</span></p>
<p>
<a class="sc" id="2"></a>
<a id="p_16A7_371" class="ms"></a>
<span class="cross" title='[{"bm":"46","desc":"Saṅgītisutta","lang":"pi","uid":"dn33"},{"bm":"1","desc":"4 Pharusavācābhāvapañha","lang":"pi","uid":"mi5.3.4"}]'>^</span>

Parisuddhavacīsamācāro, bhikkhave, tathāgato; natthi tathāgatassa
vacīduccaritaṃ yaṃ tathāgato rakkheyya: ‘mā me idaṃ paro aññāsī’ti. <span class="brnum">(2)</span></p>
<p>
<a class="sc" id="3"></a>
<a id="p_16A7_372" class="ms"></a>
Parisuddhamanosamācāro, bhikkhave, tathāgato; natthi tathāgatassa
manoduccaritaṃ yaṃ tathāgato rakkheyya: ‘mā me idaṃ paro aññāsī’ti. <span class="brnum">(3)</span></p>
<p>
<a class="sc" id="4"></a>
<a id="p_16A7_373" class="ms"></a>
Parisuddhājīvo, bhikkhave, tathāgato; natthi tathāgatassa micchāājīvo yaṃ
tathāgato rakkheyya: ‘mā me idaṃ paro aññāsī’ti. <span class="brnum">(4)</span></p>
<p>
<a class="sc" id="5"></a>
<a id="p_16A7_374" class="ms"></a>
Imāni cattāri tathāgatassa arakkheyyāni.</p>
<p>
<a class="sc" id="6"></a>
<a class="pts" id="pts4.83"></a>
<a id="p_16A7_375" class="ms"></a>
Katamehi tīhi anupavajjo? Svākkhātadhammo, bhikkhave, tathāgato. Tatra vata maṃ
samaṇo vā brāhmaṇo vā devo vā māro vā brahmā vā koci vā lokasmiṃ sahadhammena
paṭicodessati: ‘itipi tvaṃ na svākkhātadhammo’ti. Nimittametaṃ, bhikkhave, na
samanupassāmi. <span class="var" title='[{"eds":["bj","s1","s2","s3","pts1"],"var":"etampahaṃ "}]'>Etamahaṃ</span>, bhikkhave, nimittaṃ asamanupassanto khemappatto
abhayappatto vesārajjappatto viharāmi. <span class="brnum">(1)</span></p>
<p>
<a class="sc" id="7"></a>
<a id="p_16A7_376" class="ms"></a>
Supaññattā kho pana me, bhikkhave, sāvakānaṃ nibbānagāminī paṭipadā.
Yathāpaṭipannā mama sāvakā āsavānaṃ khayā anāsavaṃ cetovimuttiṃ paññāvimuttiṃ
diṭṭheva dhamme sayaṃ abhiññā sacchikatvā upasampajja viharanti. Tatra vata maṃ
samaṇo vā brāhmaṇo vā devo vā māro vā brahmā vā koci vā lokasmiṃ sahadhammena
paṭicodessati: ‘itipi te na supaññattā sāvakānaṃ nibbānagāminī paṭipadā.
Yathāpaṭipannā tava sāvakā āsavānaṃ khayā … pe … sacchikatvā upasampajja
viharantī’ti. Nimittametaṃ, bhikkhave, na samanupassāmi. Etamahaṃ, bhikkhave,
nimittaṃ asamanupassanto khemappatto abhayappatto vesārajjappatto viharāmi. <span class="brnum">(2)</span></p>
<p>
<a class="sc" id="8"></a>
<a class="pts" id="pts4.84"></a>
<a id="p_16A7_377" class="ms"></a>
Anekasatā kho pana me, bhikkhave, sāvakaparisā āsavānaṃ khayā … pe …
sacchikatvā upasampajja viharanti. Tatra vata maṃ samaṇo vā brāhmaṇo vā devo vā
māro vā brahmā vā koci vā lokasmiṃ sahadhammena paṭicodessati: ‘itipi te na
anekasatā sāvakaparisā āsavānaṃ khayā anāsavaṃ cetovimuttiṃ paññāvimuttiṃ
diṭṭheva dhamme sayaṃ abhiññā sacchikatvā upasampajja viharantī’ti.
Nimittametaṃ, bhikkhave, na samanupassāmi. Etamahaṃ, bhikkhave, nimittaṃ
asamanupassanto khemappatto abhayappatto vesārajjappatto viharāmi. <span class="brnum">(3)</span></p>
<p>
<a class="sc" id="9"></a>
<a id="p_16A7_378" class="ms"></a>
Imehi tīhi anupavajjo.</p>
<p>
<a class="sc" id="10"></a>
<a id="p_16A7_379" class="ms"></a>
Imāni kho, bhikkhave, cattāri tathāgatassa arakkheyyāni, imehi ca tīhi
anupavajjo”ti.</p>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Abyākatavagga</span>
<span class="hidden">Abyākatasutta</span>
</div>
</section>
<a class="previous" href="/pi/an7.57">◀ Aṅguttara Nikāya  7.57</a><a class="top" href="#"> ▲ TOP </a><a class="next" href="/pi/an7.59">Aṅguttara Nikāya  7.59 ▶</a>
</div>
</body>
</html>