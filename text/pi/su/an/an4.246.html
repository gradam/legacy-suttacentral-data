<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="246"><article><hgroup id="an4.246"><h2>Aṅguttara Nikāya 4</h2> <h3>25. Āpattibhayavagga</h3><h1>246. Seyyāsutta</h1></hgroup><p><a id="p_15A4_1499" class="ms"></a><a class="msdiv" id="msdiv_246"></a><a class="sc" id="1"></a>
“Catasso imā, bhikkhave, seyyā. Katamā catasso? Petaseyyā, kāmabhogiseyyā, sīhaseyyā, tathāgataseyyā. Katamā ca, bhikkhave, petaseyyā? Yebhuyyena, bhikkhave, petā uttānā senti; ayaṃ vuccati, bhikkhave, petaseyyā.</p><p><a id="p_15A4_1500" class="ms"></a><a class="sc" id="2"></a>
Katamā ca, bhikkhave, kāmabhogiseyyā? Yebhuyyena, bhikkhave, kāmabhogī vāmena passena senti; ayaṃ vuccati, bhikkhave, kāmabhogiseyyā.</p><p><a id="p_15A4_1501" class="ms"></a><a class="sc" id="3"></a>
Katamā ca, bhikkhave, sīhaseyyā? Sīho, bhikkhave, migarājā dakkhiṇena passena seyyaṃ kappeti, pāde pādaṃ accādhāya, antarasatthimhi naṅguṭṭhaṃ anupakkhipitvā. So paṭibujjhitvā purimaṃ kāyaṃ abbhunnāmetvā pacchimaṃ kāyaṃ anuviloketi. Sace, bhikkhave, sīho migarājā kiñci passati kāyassa vikkhittaṃ vā visaṭaṃ vā, tena, bhikkhave, sīho migarājā anattamano hoti. Sace pana, bhikkhave, sīho migarājā na kiñci passati kāyassa vikkhittaṃ vā visaṭaṃ vā, tena, bhikkhave, sīho migarājā attamano hoti. Ayaṃ vuccati, bhikkhave, sīhaseyyā.</p><p><a id="p_15A4_1502" class="ms"></a><a class="sc" id="4"></a>
Katamā ca, bhikkhave, tathāgataseyyā? Idha, bhikkhave, tathāgato vivicceva kāmehi … pe … catutthaṃ jhānaṃ upasampajja viharati. Ayaṃ vuccati, bhikkhave, tathāgataseyyā. Imā kho, bhikkhave, catasso seyyā”ti.</p>
<p class="endsection">Catutthaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Āpattibhayavagga</div>
<div class="hidden">
Saṅghabhedakasutta</div>
</div>
</section><a class="previous" href="/pi/an4.245">◀ Aṅguttara Nikāya  4.245</a><a class="top" href="#"> ▲ TOP </a><a class="next" href="/pi/an4.247">Aṅguttara Nikāya  4.247 ▶</a></div>
</body>
</html>