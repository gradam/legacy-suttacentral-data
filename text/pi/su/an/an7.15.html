<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an7.15">
<article>
<div id="an7.15" class="hgroup">
<p class="division">Aṅguttara Nikāya 7</p>
<p>2. Anusayavagga</p>
<h1><span class="var" id="14" title="udakūpamapuggalasuttaṃ (bj)">15. Udakūpamāsutta</span></h1>
</div>
<p><a class="sc" id="1"></a>
<a id="p_16A7_68" class="ms"></a>
<a class="msdiv" id="msdiv_15"></a>
“Sattime, bhikkhave, udakūpamā puggalā santo saṃvijjamānā lokasmiṃ. Katame
satta?<span class="cross" title="^pp2.7#1 [Sattakapuggalapaññatti] | ^kv4.5#50 [Ekūnavīsatimavagga/ Accantaniyāmakathā]" id="note15">^</span> Idha, bhikkhave, ekacco puggalo sakiṃ nimuggo nimuggova hoti; idha pana,
bhikkhave, ekacco puggalo ummujjitvā nimujjati; idha pana, bhikkhave, ekacco
puggalo ummujjitvā ṭhito hoti; idha pana, bhikkhave, ekacco puggalo ummujjitvā
vipassati viloketi; idha pana, bhikkhave, ekacco puggalo ummujjitvā patarati;
idha pana, bhikkhave, ekacco puggalo ummujjitvā patigādhappatto hoti; idha
pana, bhikkhave, ekacco puggalo ummujjitvā tiṇṇo hoti <span class="var" title="pāragato (bj, s1-3, km, pts1)" id="note16">pāraṅgato</span> thale tiṭṭhati
brāhmaṇo.</p>
<p><a class="sc" id="2"></a>
<a id="p_16A7_69" class="ms"></a>
Kathañca, bhikkhave, puggalo sakiṃ nimuggo nimuggova hoti? Idha, bhikkhave,
ekacco puggalo samannāgato hoti ekantakāḷakehi akusalehi dhammehi. Evaṃ kho,
bhikkhave, puggalo sakiṃ nimuggo nimuggova hoti. <span class="brnum">(1)</span></p>
<p><a class="sc" id="3"></a>
<a id="p_16A7_70" class="ms"></a>
Kathañca, bhikkhave, puggalo ummujjitvā nimujjati? Idha, bhikkhave, ekacco
puggalo ummujjati sādhu saddhā kusalesu dhammesu, sādhu hirī … pe … sādhu
ottappaṃ … sādhu <span class="var" title="viriyaṃ (bj, s1-3, km, pts1)" id="note17">vīriyaṃ</span> … sādhu paññā kusalesu dhammesūti. Tassa sā saddhā
neva tiṭṭhati no vaḍḍhati hāyatiyeva, tassa sā hirī … pe … tassa taṃ ottappaṃ …
tassa taṃ vīriyaṃ … tassa sā paññā neva tiṭṭhati no vaḍḍhati hāyatiyeva. Evaṃ
kho, bhikkhave, puggalo ummujjitvā nimujjati. <span class="brnum">(2)</span></p>
<p><a class="sc" id="4"></a>
<a class="pts1" id="pts4.12"></a>
<a id="p_16A7_71" class="ms"></a>
Kathañca, bhikkhave, puggalo ummujjitvā ṭhito hoti? Idha, bhikkhave, ekacco
puggalo ummujjati sādhu saddhā kusalesu dhammesu, sādhu hirī … pe … sādhu
ottappaṃ … sādhu vīriyaṃ … sādhu paññā kusalesu dhammesūti. Tassa sā saddhā
neva hāyati no vaḍḍhati ṭhitā hoti. Tassa sā hirī … pe … tassa taṃ ottappaṃ …
tassa taṃ vīriyaṃ … tassa sā paññā neva hāyati no vaḍḍhati ṭhitā hoti. Evaṃ
kho, bhikkhave, puggalo ummujjitvā ṭhito hoti. <span class="brnum">(3)</span></p>
<p><a class="sc" id="5"></a>
<a id="p_16A7_72" class="ms"></a>
Kathañca, bhikkhave, puggalo ummujjitvā vipassati viloketi? Idha, bhikkhave,
ekacco puggalo ummujjati sādhu saddhā kusalesu dhammesu, sādhu hirī … pe …
sādhu ottappaṃ … sādhu vīriyaṃ … sādhu paññā kusalesu dhammesūti. So tiṇṇaṃ
saṃyojanānaṃ parikkhayā sotāpanno hoti avinipātadhammo niyato sambodhiparāyaṇo.
Evaṃ kho, bhikkhave, puggalo ummujjitvā vipassati viloketi. <span class="brnum">(4)</span></p>
<p><a class="sc" id="6"></a>
<a id="p_16A7_73" class="ms"></a>
Kathañca, bhikkhave, puggalo ummujjitvā patarati? Idha, bhikkhave, ekacco
puggalo ummujjati sādhu saddhā kusalesu dhammesu, sādhu hirī … pe … sādhu
ottappaṃ … sādhu vīriyaṃ … sādhu paññā kusalesu dhammesūti. So tiṇṇaṃ
saṃyojanānaṃ parikkhayā rāgadosamohānaṃ tanuttā sakadāgāmī hoti, <span class="var" title="sakiṃdeva (mr)" id="note18">sakideva</span> imaṃ
lokaṃ āgantvā <span class="var" title="dukkhassantakaro hoti (mr)" id="note19">dukkhassantaṃ karoti</span>. Evaṃ kho, bhikkhave, puggalo ummujjitvā
patarati. <span class="brnum">(5)</span></p>
<p><a class="sc" id="7"></a>
<a id="p_16A7_74" class="ms"></a>
Kathañca, bhikkhave, puggalo ummujjitvā patigādhappatto hoti? Idha, bhikkhave,
ekacco puggalo ummujjati sādhu saddhā kusalesu dhammesu, sādhu hirī … pe …
sādhu ottappaṃ … sādhu vīriyaṃ … sādhu paññā kusalesu dhammesūti. So pañcannaṃ
orambhāgiyānaṃ saṃyojanānaṃ parikkhayā opapātiko hoti tattha parinibbāyī
anāvattidhammo tasmā lokā. Evaṃ kho, bhikkhave, puggalo ummujjitvā
patigādhappatto hoti. <span class="brnum">(6)</span></p>
<p><a class="sc" id="8"></a>
<a class="pts1" id="pts4.13"></a>
<a id="p_16A7_75" class="ms"></a>
Kathañca, bhikkhave, puggalo ummujjitvā tiṇṇo hoti pāraṅgato thale tiṭṭhati
brāhmaṇo. Idha, bhikkhave, ekacco puggalo ummujjati sādhu saddhā kusalesu
dhammesu, sādhu hirī … pe … sādhu ottappaṃ … sādhu vīriyaṃ … sādhu paññā
kusalesu dhammesūti. So āsavānaṃ khayā anāsavaṃ cetovimuttiṃ paññāvimuttiṃ
diṭṭheva dhamme sayaṃ abhiññā sacchikatvā upasampajja viharati. Evaṃ kho,
bhikkhave, puggalo ummujjitvā tiṇṇo hoti pāraṅgato thale tiṭṭhati brāhmaṇo. <span class="brnum">(7)</span></p>
<p><a class="sc" id="9"></a>
<a id="p_16A7_76" class="ms"></a>
Ime kho, bhikkhave, satta udakūpamā puggalā santo saṃvijjamānā lokasmin”ti.</p>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Anusayavagga</span>
<span class="hidden">Paṭhamaanusayasutta</span>
</div>
</section>
<a class="previous" href="/pi/an7.14">◀ Aṅguttara Nikāya  7.14</a><a class="top" href="#"> ▲ TOP </a><a class="next" href="/pi/an7.16">Aṅguttara Nikāya  7.16 ▶</a>
</div>
</body>
</html>