<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.20">
<article>
<div class="hgroup">
<p class="division">Aṅguttara Nikāya 4</p>
<p>2. Caravagga</p>
<h1>20. Bhattuddesakasutta</h1>
</div>
<p><a id="p_15A4_123" class="ms"></a><a class="msdiv" id="msdiv_20"></a><a class="sc" id="1"></a>
“Catūhi, bhikkhave, dhammehi samannāgato bhattuddesako yathābhataṃ nikkhitto evaṃ niraye. Katamehi catūhi? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati–  imehi kho, bhikkhave, catūhi dhammehi samannāgato bhattuddesako yathābhataṃ nikkhitto evaṃ niraye.</p><p><a id="p_15A4_124" class="ms"></a><a class="sc" id="2"></a>
Catūhi, bhikkhave, dhammehi samannāgato bhattuddesako yathābhataṃ nikkhitto evaṃ sagge. Katamehi catūhi? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati–  imehi kho, bhikkhave, catūhi dhammehi samannāgato bhattuddesako yathābhataṃ nikkhitto evaṃ saggeti.</p><blockquote class="gatha"><p><a id="p_15A4_125" class="ms"></a><a class="sc" id="3"></a>
Ye keci kāmesu asaññatā janā,<br> Adhammikā honti adhammagāravā;<br>
Chandā dosā mohā ca bhayā gāmino,<br>
Parisākasaṭo ca panesa vuccati.
</p><p><a id="p_15A4_126" class="ms"></a><a class="sc" id="4"></a>
Evañhi vuttaṃ samaṇena jānatā,<br> Tasmā hi te sappurisā pasaṃsiyā;<br>
Dhamme ṭhitā ye na karonti pāpakaṃ,<br>
Na chandā na dosā na mohā na bhayā ca gāmino;<br>
Parisāya maṇḍo ca panesa vuccati,<br>
Evañhi vuttaṃ samaṇena jānatā”ti.
</p>
</blockquote>
<p class="endsection">Dasamaṃ.</p>
<p class="endsection">Caravaggo dutiyo.</p><blockquote class="uddanagatha"><p><a id="p_15A4_130" class="ms"></a><a class="sc" id="5"></a>
Caraṃ sīlaṃ padhānāni,<br> saṃvaraṃ paññatti pañcamaṃ;<br>
Sokhummaṃ tayo agatī,<br>
bhattuddesena te dasāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Paṭhamapaṇṇāsaka</span>
<span class="hidden">
Caravagga</span>
<span class="hidden">
Carasutta</span>
</div>
</section>
<a class="previous" href="/pi/an4.19">◀ Aṅguttara Nikāya  4.19</a><a class="top" href="#"> ▲ TOP </a><a class="next" href="/pi/an4.21">Aṅguttara Nikāya  4.21 ▶</a></div>
</body>
</html>