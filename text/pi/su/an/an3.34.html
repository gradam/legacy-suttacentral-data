<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an3.34">
<article>
<div id="an3.34" class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>34. Nidānasutta</h1>
</div>
<p>
<a class="sc" id="1"></a>
<a id="p_15A3_184" class="ms"></a>
<a class="msdiv" id="msdiv_34"></a>
“Tīṇimāni, bhikkhave, nidānāni kammānaṃ samudayāya. Katamāni tīṇi? Lobho
nidānaṃ kammānaṃ samudayāya, doso nidānaṃ kammānaṃ samudayāya, moho nidānaṃ
kammānaṃ samudayāya.</p>
<p>
<a class="sc" id="2"></a>
<a id="p_15A3_185" class="ms"></a>
Yaṃ, bhikkhave, lobhapakataṃ kammaṃ lobhajaṃ lobhanidānaṃ lobhasamudayaṃ,
yatthassa attabhāvo nibbattati tattha taṃ kammaṃ vipaccati. Yattha taṃ kammaṃ
vipaccati tattha tassa kammassa vipākaṃ paṭisaṃvedeti, diṭṭhe vā dhamme
<span class="var" title='[{"eds":["bj","s1","s2","s3","km"],"var":"upapajje vā "},{"eds":["pts1"],"var":"uppajje vā "},{"note":"upapajjitvāti 11M:913 pāḷiyā"}]'>upapajja vā</span> <span class="var" title='[{"eds":["mr"],"var":"aparāpare vā "}]'>apare vā</span> pariyāye.</p>
<p>
<a class="sc" id="3"></a>
<a id="p_15A3_186" class="ms"></a>
Yaṃ, bhikkhave, dosapakataṃ kammaṃ dosajaṃ dosanidānaṃ dosasamudayaṃ, yatthassa
attabhāvo nibbattati tattha taṃ kammaṃ vipaccati. Yattha taṃ kammaṃ vipaccati
tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare
vā pariyāye.</p>
<p>
<a class="sc" id="4"></a>
<a class="pts" id="pts1.135"></a>
<a id="p_15A3_187" class="ms"></a>
Yaṃ, bhikkhave, mohapakataṃ kammaṃ mohajaṃ mohanidānaṃ mohasamudayaṃ, yatthassa
attabhāvo nibbattati tattha taṃ kammaṃ vipaccati. Yattha taṃ kammaṃ vipaccati
tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare
vā pariyāye.</p>
<p>
<a class="sc" id="5"></a>
<a id="p_15A3_188" class="ms"></a>
Seyyathāpi, bhikkhave, bījāni akhaṇḍāni apūtīni avātātapahatāni sārādāni
sukhasayitāni sukhette suparikammakatāya bhūmiyā nikkhittāni. Devo ca
sammādhāraṃ anuppaveccheyya. Evassu tāni, bhikkhave, bījāni vuddhiṃ viruḷhiṃ
vepullaṃ āpajjeyyuṃ. Evamevaṃ kho, bhikkhave, yaṃ lobhapakataṃ kammaṃ lobhajaṃ
lobhanidānaṃ lobhasamudayaṃ, yatthassa attabhāvo nibbattati tattha taṃ kammaṃ
vipaccati. Yattha taṃ kammaṃ vipaccati tattha tassa kammassa vipākaṃ
paṭisaṃvedeti, diṭṭhe vā dhamme upapajja vā apare vā pariyāye.</p>
<p>
<a class="sc" id="6"></a>
<a id="p_15A3_189" class="ms"></a>
Yaṃ dosapakataṃ kammaṃ … pe … yaṃ mohapakataṃ kammaṃ mohajaṃ mohanidānaṃ
mohasamudayaṃ, yatthassa attabhāvo nibbattati tattha taṃ kammaṃ vipaccati.
Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe
vā dhamme upapajja vā apare vā pariyāye. Imāni kho, bhikkhave, tīṇi nidānāni
kammānaṃ samudayāya.</p>
<p>
<a class="sc" id="7"></a>
<a id="p_15A3_190" class="ms"></a>
Tīṇimāni, bhikkhave, nidānāni kammānaṃ samudayāya. Katamāni tīṇi? Alobho
nidānaṃ kammānaṃ samudayāya, adoso nidānaṃ kammānaṃ samudayāya, amoho nidānaṃ
kammānaṃ samudayāya.</p>
<p>
<a class="sc" id="8"></a>
<a id="p_15A3_191" class="ms"></a>
Yaṃ, bhikkhave, alobhapakataṃ kammaṃ alobhajaṃ alobhanidānaṃ alobhasamudayaṃ,
lobhe vigate evaṃ taṃ kammaṃ pahīnaṃ hoti ucchinnamūlaṃ tālāvatthukataṃ
anabhāvaṅkataṃ āyatiṃ anuppādadhammaṃ.</p>
<p>
<a class="sc" id="9"></a>
<a id="p_15A3_192" class="ms"></a>
Yaṃ, bhikkhave, adosapakataṃ kammaṃ adosajaṃ adosanidānaṃ adosasamudayaṃ, dose
vigate evaṃ taṃ kammaṃ pahīnaṃ hoti ucchinnamūlaṃ tālāvatthukataṃ
anabhāvaṅkataṃ āyatiṃ anuppādadhammaṃ.</p>
<p>
<a class="sc" id="10"></a>
<a id="p_15A3_193" class="ms"></a>
Yaṃ, bhikkhave, amohapakataṃ kammaṃ amohajaṃ amohanidānaṃ amohasamudayaṃ, mohe
vigate evaṃ taṃ kammaṃ pahīnaṃ hoti ucchinnamūlaṃ tālāvatthukataṃ
anabhāvaṅkataṃ āyatiṃ anuppādadhammaṃ.</p>
<p>
<a class="sc" id="11"></a>
<a class="pts" id="pts1.136"></a>
<a id="p_15A3_194" class="ms"></a>
Seyyathāpi, bhikkhave, bījāni akhaṇḍāni apūtīni avātātapahatāni sārādāni
sukhasayitāni. Tāni puriso agginā ḍaheyya. Agginā ḍahitvā masiṃ kareyya. Masiṃ
karitvā mahāvāte vā <span class="var" title='[{"eds":["bj"],"var":"opuṇeyya "},{"eds":["s1","s2","s3"],"var":"ophuneyya "},{"eds":["pts1"],"var":"opuneyya "}]'>ophuṇeyya</span> nadiyā vā sīghasotāya pavāheyya. Evassu tāni,
bhikkhave, bījāni ucchinnamūlāni tālāvatthukatāni <span class="var" title='[{"eds":["bj","pts1"],"var":"anabhāvakatāni "},{"eds":["s1","s2","s3"],"var":"anabhāvaṃ katāni "}]'>anabhāvaṃkatāni</span> āyatiṃ
anuppādadhammāni. Evamevaṃ kho, bhikkhave, yaṃ alobhapakataṃ kammaṃ alobhajaṃ
alobhanidānaṃ alobhasamudayaṃ, lobhe vigate evaṃ taṃ kammaṃ pahīnaṃ hoti
ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ.</p>
<p>
<a class="sc" id="12"></a>
<a id="p_15A3_195" class="ms"></a>
Yaṃ adosapakataṃ kammaṃ … pe … yaṃ amohapakataṃ kammaṃ amohajaṃ amohanidānaṃ
amohasamudayaṃ, mohe vigate evaṃ taṃ kammaṃ pahīnaṃ hoti … pe … āyatiṃ
anuppādadhammaṃ. Imāni kho, bhikkhave, tīṇi nidānāni kammānaṃ samudayāyāti.</p>
<blockquote class="gatha">
<p>
<a class="sc" id="13"></a>
<a id="p_15A3_196" class="ms"></a>
Lobhajaṃ <span class="var" title='[{"eds":["mr"],"var":"dosajaṃ kammaṃ "}]'>dosajañceva</span>,<br>
mohajañcāpaviddasu;<br>
Yaṃ tena pakataṃ kammaṃ,<br>
appaṃ vā yadi vā bahuṃ;<br>
Idheva taṃ vedaniyaṃ,<br>
vatthu aññaṃ na vijjati.
</p>
<p>
<a class="sc" id="14"></a>
<a id="p_15A3_197" class="ms"></a>
Tasmā lobhañca dosañca,<br>
mohajañcāpi viddasu;<br>
Vijjaṃ uppādayaṃ bhikkhu,<br>
sabbā duggatiyo jahe”ti.
</p>
</blockquote>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Devadūtavagga</span>
<span class="hidden">Sabrahmakasutta</span>
</div>
</section>
<a class="previous" href="/pi/an3.33">◀ Aṅguttara Nikāya  3.33</a><a class="top" href="#"> ▲ TOP </a><a class="next" href="/pi/an3.35">Aṅguttara Nikāya  3.35 ▶</a>
</div>
</body>
</html>