<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an6.62">
<article>
<div id="an6.62" class="hgroup">
<p class="division">Aṅguttara Nikāya 6</p>
<p>6. Mahāvagga</p>
<h1>62. Purisindriyañāṇasutta</h1>
</div>
<p>
<a class="sc" id="1"></a>
<a id="p_16A6_541" class="ms"></a>
<a class="msdiv" id="msdiv_62"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ caramāno mahatā bhikkhusaṅghena
saddhiṃ yena daṇḍakappakaṃ nāma kosalānaṃ nigamo tadavasari. Atha kho bhagavā
maggā okkamma aññatarasmiṃ rukkhamūle paññatte āsane nisīdi. Te ca bhikkhū
daṇḍakappakaṃ pavisiṃsu āvasathaṃ pariyesituṃ.</p>
<p>
<a class="sc" id="2"></a>
<a id="p_16A6_542" class="ms"></a>
Atha kho āyasmā ānando sambahulehi bhikkhūhi saddhiṃ yena aciravatī nadī
tenupasaṅkami gattāni parisiñcituṃ. Aciravatiyā nadiyā gattāni parisiñcitvā
paccuttaritvā ekacīvaro aṭṭhāsi gattāni pubbāpayamāno. Atha kho aññataro
bhikkhu yenāyasmā ānando tenupasaṅkami; upasaṅkamitvā āyasmantaṃ ānandaṃ
etadavoca: “kiṃ nu kho, āvuso ānanda, sabbaṃ cetaso samannāharitvā nu kho
devadatto bhagavatā byākato: ‘<span class="cross" title='[{"bm":"92","desc":"Paṭhamabhāṇavāra","lang":"pi","uid":"pi-tv-kd17"},{"bm":"1","desc":"7. Devadattavipattisutta","lang":"pi","uid":"an8.7"}]'>^</span>āpāyiko devadatto nerayiko kappaṭṭho
atekiccho’ti, udāhu kenacideva pariyāyenāti? Evaṃ kho panetaṃ, āvuso, bhagavatā
byākatan”ti.</p>
<p>
<a class="sc" id="3"></a>
<a class="pts" id="pts3.403"></a>
<a id="p_16A6_543" class="ms"></a>
Atha kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: “idhāhaṃ, bhante, sambahulehi bhikkhūhi saddhiṃ yena aciravatī nadī
tenupasaṅkamiṃ gattāni parisiñcituṃ. Aciravatiyā nadiyā gattāni parisiñcitvā
paccuttaritvā ekacīvaro aṭṭhāsiṃ gattāni pubbāpayamāno. Atha kho, bhante,
aññataro bhikkhu yenāhaṃ tenupasaṅkami; upasaṅkamitvā maṃ etadavoca: ‘kiṃ nu
kho, āvuso ānanda, sabbaṃ cetaso samannāharitvā nu kho devadatto bhagavatā
byākato–  āpāyiko devadatto nerayiko kappaṭṭho atekicchoti, udāhu kenacideva
pariyāyenā’ti? Evaṃ vutte, ahaṃ, bhante, taṃ bhikkhuṃ etadavocaṃ: ‘evaṃ kho
panetaṃ, āvuso, bhagavatā byākatan’”ti.</p>
<p>
<a class="sc" id="4"></a>
<a id="p_16A6_544" class="ms"></a>
“So <span class="var" title='[{"eds":["s1","s2","s3"],"var":"so ca "}]'>vā</span> kho, ānanda, bhikkhu navo bhavissati acirapabbajito, thero vā pana bālo
abyatto. Kathañhi nāma yaṃ mayā ekaṃsena byākataṃ tattha dvejjhaṃ āpajjissati.
Nāhaṃ, ānanda, aññaṃ ekapuggalampi samanupassāmi, yo evaṃ mayā sabbaṃ cetaso
samannāharitvā byākato, yathayidaṃ devadatto. Yāvakīvañcāhaṃ, ānanda,
devadattassa vālaggakoṭinittudanamattampi sukkadhammaṃ addasaṃ; neva
tāvāhaṃ devadattaṃ byākāsiṃ: ‘āpāyiko devadatto nerayiko kappaṭṭho
atekiccho’ti. Yato ca kho ahaṃ, ānanda, devadattassa vālaggakoṭinittudanamattampi sukkadhammaṃ na addasaṃ; athāhaṃ devadattaṃ byākāsiṃ: ‘āpāyiko devadatto nerayiko kappaṭṭho atekiccho’ti.</p>
<p>
<a class="sc" id="5"></a>
<a class="pts" id="pts3.404"></a>
<a id="p_16A6_545" class="ms"></a>
Seyyathāpi, ānanda, gūthakūpo sādhikaporiso pūro gūthassa samatittiko. Tatra
puriso sasīsako nimuggo assa. Tassa kocideva puriso uppajjeyya atthakāmo
hitakāmo yogakkhemakāmo tamhā gūthakūpā uddharitukāmo. So taṃ gūthakūpaṃ
samantānuparigacchanto neva passeyya tassa purisassa vālaggakoṭinittudanamattampi gūthena amakkhitaṃ, yattha taṃ gahetvā uddhareyya. Evamevaṃ kho ahaṃ, ānanda, yato devadattassa vālaggakoṭinittudanamattampi sukkadhammaṃ na addasaṃ; athāhaṃ devadattaṃ byākāsiṃ: ‘āpāyiko devadatto nerayiko kappaṭṭho atekiccho’ti. Sace tumhe, ānanda, suṇeyyātha tathāgatassa purisindriyañāṇāni <span class="var" title='[{"eds":["bj","s1","s2","s3","pts1"],"var":"vibhajantassāti "}]'>vibhajissāmī”ti</span>?</p>
<p>
<a class="sc" id="6"></a>
<a id="p_16A6_546" class="ms"></a>
“Etassa, bhagavā, kālo; etassa, sugata, kālo yaṃ bhagavā purisindriyañāṇāni
vibhajeyya. Bhagavato sutvā bhikkhū dhāressantī”ti. “Tenahānanda, suṇāhi,
sādhukaṃ manasi karohi; bhāsissāmī”ti. “Evaṃ, bhante”ti kho āyasmā ānando
bhagavato paccassosi. Bhagavā etadavoca: </p>
<p>
<a class="sc" id="7"></a>
<a class="pts" id="pts3.405"></a>
<a id="p_16A6_547" class="ms"></a>
“Idhāhaṃ, ānanda, ekaccaṃ puggalaṃ evaṃ cetasā ceto paricca pajānāmi: ‘imassa
kho puggalassa vijjamānā kusalāpi dhammā akusalāpi dhammā’ti. Tamenaṃ aparena
samayena evaṃ cetasā ceto paricca pajānāmi: ‘imassa kho puggalassa kusalā
dhammā antarahitā, akusalā dhammā sammukhībhūtā. Atthi ca khvassa kusalamūlaṃ
asamucchinnaṃ, tamhā tassa kusalā kusalaṃ pātubhavissati. Evamayaṃ puggalo
āyatiṃ aparihānadhammo bhavissatī’ti. Seyyathāpi, ānanda, bījāni akhaṇḍāni
apūtīni avātātapahatāni sāradāni sukhasayitāni sukhette suparikammakatāya
bhūmiyā nikkhittāni. Jāneyyāsi tvaṃ, ānanda, imāni bījāni vuddhiṃ virūḷhiṃ
vepullaṃ āpajjissantī”ti? “Evaṃ, bhante”. “Evamevaṃ kho ahaṃ, ānanda,
idhekaccaṃ puggalaṃ evaṃ cetasā ceto paricca pajānāmi: ‘imassa kho puggalassa
vijjamānā kusalāpi dhammā akusalāpi dhammā’ti. Tamenaṃ aparena samayena evaṃ
cetasā ceto paricca pajānāmi: ‘imassa kho puggalassa kusalā dhammā antarahitā,
akusalā dhammā sammukhībhūtā. Atthi ca khvassa kusalamūlaṃ asamucchinnaṃ, tamhā
tassa kusalā kusalaṃ pātubhavissati. Evamayaṃ puggalo āyatiṃ aparihānadhammo
bhavissatī’ti. Evampi kho, ānanda, tathāgatassa purisapuggalo cetasā ceto
paricca vidito hoti. Evampi kho, ānanda, tathāgatassa purisindriyañāṇaṃ cetasā
ceto paricca viditaṃ hoti. Evampi kho, ānanda, tathāgatassa āyatiṃ
dhammasamuppādo cetasā ceto paricca vidito hoti. <span class="brnum">(1)</span></p>
<p>
<a class="sc" id="8"></a>
<a class="pts" id="pts3.406"></a>
<a id="p_16A6_548" class="ms"></a>
Idha panāhaṃ, ānanda, ekaccaṃ puggalaṃ evaṃ cetasā ceto paricca pajānāmi:
‘imassa kho puggalassa vijjamānā kusalāpi dhammā akusalāpi dhammā’ti. Tamenaṃ
aparena samayena evaṃ cetasā ceto paricca pajānāmi: ‘imassa kho puggalassa
akusalā dhammā antarahitā, kusalā dhammā sammukhībhūtā. Atthi ca khvassa
akusalamūlaṃ asamucchinnaṃ, tamhā tassa akusalā akusalaṃ pātubhavissati.
Evamayaṃ puggalo āyatiṃ parihānadhammo bhavissatī’ti. Seyyathāpi, ānanda,
bījāni akhaṇḍāni apūtīni avātātapahatāni sāradāni sukhasayitāni puthusilāya
nikkhittāni. Jāneyyāsi tvaṃ, ānanda, nayimāni bījāni vuddhiṃ virūḷhiṃ vepullaṃ
āpajjissantī”ti? “Evaṃ, bhante”. “Evamevaṃ kho ahaṃ, ānanda, idhekaccaṃ
puggalaṃ evaṃ cetasā ceto paricca pajānāmi: ‘imassa kho puggalassa vijjamānā
kusalāpi dhammā akusalāpi dhammā’ti. Tamenaṃ aparena samayena evaṃ cetasā ceto
paricca pajānāmi: ‘imassa kho puggalassa akusalā dhammā antarahitā, kusalā
dhammā sammukhībhūtā. Atthi ca khvassa akusalamūlaṃ asamucchinnaṃ, tamhā tassa
akusalā akusalaṃ pātubhavissati. Evamayaṃ puggalo āyatiṃ parihānadhammo
bhavissatī’ti. Evampi kho, ānanda, tathāgatassa purisapuggalo cetasā ceto
paricca vidito hoti. Evampi kho, ānanda, tathāgatassa purisindriyañāṇaṃ cetasā
ceto paricca viditaṃ hoti. Evampi kho, ānanda, tathāgatassa āyatiṃ
dhammasamuppādo cetasā ceto paricca vidito hoti. <span class="brnum">(2)</span></p>
<p>
<a class="sc" id="9"></a>
<a id="p_16A6_549" class="ms"></a>
Idha panāhaṃ, ānanda, ekaccaṃ puggalaṃ evaṃ cetasā ceto paricca pajānāmi:
‘imassa kho puggalassa vijjamānā kusalāpi dhammā akusalāpi dhammā’ti. Tamenaṃ
aparena samayena evaṃ cetasā ceto paricca pajānāmi: ‘natthi imassa puggalassa
vālaggakoṭinittudanamattopi sukko dhammo, samannāgatoyaṃ puggalo
ekantakāḷakehi akusalehi dhammehi, kāyassa bhedā paraṃ maraṇā apāyaṃ duggatiṃ
vinipātaṃ nirayaṃ upapajjissatī’ti. Seyyathāpi, ānanda, bījāni khaṇḍāni pūtīni
vātātapahatāni sukhette suparikammakatāya bhūmiyā nikkhittāni. Jāneyyāsi tvaṃ,
ānanda, nayimāni bījāni vuddhiṃ virūḷhiṃ vepullaṃ āpajjissantī”ti? “Evaṃ,
bhante”. “Evamevaṃ kho ahaṃ, ānanda, idhekaccaṃ puggalaṃ evaṃ cetasā ceto
paricca pajānāmi: ‘imassa kho puggalassa vijjamānā kusalāpi dhammā akusalāpi
dhammā’ti. Tamenaṃ aparena samayena evaṃ cetasā ceto paricca pajānāmi: ‘natthi
imassa puggalassa vālaggakoṭinittudanamattopi sukko dhammo, samannāgatoyaṃ
puggalo ekantakāḷakehi akusalehi dhammehi, kāyassa bhedā paraṃ maraṇā apāyaṃ
duggatiṃ vinipātaṃ nirayaṃ upapajjissatī’ti. Evampi kho, ānanda, tathāgatassa
purisapuggalo cetasā ceto paricca vidito hoti. Evampi kho, ānanda, tathāgatassa
purisindriyañāṇaṃ cetasā ceto paricca viditaṃ hoti. Evampi kho, ānanda,
tathāgatassa āyatiṃ dhammasamuppādo cetasā ceto paricca vidito hotī”ti. <span class="brnum">(3)</span></p>
<p>
<a class="sc" id="10"></a>
<a class="pts" id="pts3.407"></a>
<a id="p_16A6_550" class="ms"></a>
Evaṃ vutte, āyasmā ānando bhagavantaṃ etadavoca: “sakkā nu kho, bhante, imesaṃ
tiṇṇaṃ puggalānaṃ aparepi tayo puggalā sappaṭibhāgā paññāpetun”ti? “Sakkā,
ānandā”ti bhagavā avoca: “idhāhaṃ, ānanda, ekaccaṃ puggalaṃ evaṃ cetasā ceto
paricca pajānāmi: ‘imassa kho puggalassa vijjamānā kusalāpi dhammā akusalāpi
dhammā’ti. Tamenaṃ aparena samayena evaṃ cetasā ceto paricca pajānāmi: ‘imassa
kho puggalassa kusalā dhammā antarahitā, akusalā dhammā sammukhībhūtā. Atthi ca
khvassa kusalamūlaṃ asamucchinnaṃ, tampi sabbena sabbaṃ samugghātaṃ gacchati.
Evamayaṃ puggalo āyatiṃ parihānadhammo bhavissatī’ti. Seyyathāpi, ānanda,
aṅgārāni ādittāni sampajjalitāni sajotibhūtāni puthusilāya nikkhittāni.
Jāneyyāsi tvaṃ, ānanda, nayimāni aṅgārāni vuddhiṃ virūḷhiṃ vepullaṃ
āpajjissantī”ti? “Evaṃ, bhante”. “Seyyathāpi vā pana, ānanda, <span class="var" title='[{"eds":["s1","s2","s3"],"var":"sāyaṇhasamaye "},{"eds":["pts1"],"var":"sāyaṇhasamayaṃ "},{"eds":["mr"],"var":"sāyanhasamaye "}]'>sāyanhasamayaṃ</span>
sūriye ogacchante, jāneyyāsi tvaṃ, ānanda, āloko antaradhāyissati andhakāro
pātubhavissatī”ti? “Evaṃ, bhante”. “Seyyathāpi vā, panānanda, abhido
addharattaṃ bhattakālasamaye, jāneyyāsi tvaṃ, ānanda, āloko antarahito
andhakāro pātubhūto”ti? “Evaṃ, bhante”. “Evamevaṃ kho ahaṃ, ānanda, idhekaccaṃ
puggalaṃ evaṃ cetasā ceto paricca pajānāmi: ‘imassa kho puggalassa vijjamānā
kusalāpi dhammā akusalāpi dhammā’ti. Tamenaṃ aparena samayena evaṃ cetasā ceto
paricca pajānāmi: ‘imassa kho puggalassa kusalā dhammā antarahitā, akusalā
dhammā sammukhībhūtā. Atthi ca khvassa kusalamūlaṃ asamucchinnaṃ, tampi sabbena
sabbaṃ samugghātaṃ gacchati. Evamayaṃ puggalo āyatiṃ parihānadhammo
bhavissatī’ti. Evampi kho, ānanda, tathāgatassa purisapuggalo cetasā ceto
paricca vidito hoti. Evampi kho, ānanda, tathāgatassa purisindriyañāṇaṃ cetasā
ceto paricca viditaṃ hoti. Evampi kho, ānanda, tathāgatassa āyatiṃ
dhammasamuppādo cetasā ceto paricca vidito hoti. <span class="brnum">(4)</span></p>
<p>
<a class="sc" id="11"></a>
<a class="pts" id="pts3.409"></a>
<a id="p_16A6_551" class="ms"></a>
Idha panāhaṃ, ānanda, ekaccaṃ puggalaṃ evaṃ cetasā ceto paricca pajānāmi:
‘imassa kho puggalassa vijjamānā kusalāpi dhammā akusalāpi dhammā’ti. Tamenaṃ
aparena samayena evaṃ cetasā ceto paricca pajānāmi: ‘imassa kho puggalassa
akusalā dhammā antarahitā, kusalā dhammā sammukhībhūtā. Atthi ca khvassa
akusalamūlaṃ asamucchinnaṃ, tampi sabbena sabbaṃ samugghātaṃ gacchati. Evamayaṃ
puggalo āyatiṃ aparihānadhammo bhavissatī’ti. Seyyathāpi, ānanda, aṅgārāni
ādittāni sampajjalitāni sajotibhūtāni sukkhe tiṇapuñje vā kaṭṭhapuñje vā
nikkhittāni. Jāneyyāsi tvaṃ, ānanda, imāni aṅgārāni vuḍḍhiṃ virūḷhiṃ vepullaṃ
āpajjissantī”ti? “Evaṃ, bhante”. “Seyyathāpi vā panānanda, <span class="var" title='[{"eds":["s1","s2","s3"],"var":"rattiyā paccūsasamaye "},{"eds":["mr"],"var":"rattipaccūsasamaye "}]'>rattiyā
paccūsasamayaṃ</span> sūriye uggacchante, jāneyyāsi tvaṃ, ānanda, andhakāro
antaradhāyissati, āloko pātubhavissatī”ti? “Evaṃ, bhante”. “Seyyathāpi vā
panānanda, abhido majjhanhike bhattakālasamaye, jāneyyāsi tvaṃ, ānanda,
andhakāro antarahito āloko pātubhūto”ti? “Evaṃ, bhante”. “Evamevaṃ kho ahaṃ,
ānanda, idhekaccaṃ puggalaṃ evaṃ cetasā ceto paricca pajānāmi: ‘imassa kho
puggalassa vijjamānā kusalāpi dhammā akusalāpi dhammā’ti. Tamenaṃ aparena
samayena evaṃ cetasā ceto paricca pajānāmi: ‘imassa kho puggalassa akusalā
dhammā antarahitā, kusalā dhammā sammukhībhūtā. Atthi ca khvassa akusalamūlaṃ
asamucchinnaṃ, tampi sabbena sabbaṃ samugghātaṃ gacchati. Evamayaṃ puggalo
āyatiṃ aparihānadhammo bhavissatī’ti. Evampi kho, ānanda, tathāgatassa
purisapuggalo cetasā ceto paricca vidito hoti. Evampi kho, ānanda, tathāgatassa
purisindriyañāṇaṃ cetasā ceto paricca viditaṃ hoti. Evampi kho, ānanda,
tathāgatassa āyatiṃ dhammasamuppādo cetasā ceto paricca vidito hoti. <span class="brnum">(5)</span></p>
<p>
<a class="sc" id="12"></a>
<a id="p_16A6_552" class="ms"></a>
Idha panāhaṃ, ānanda, ekaccaṃ puggalaṃ cetasā ceto paricca pajānāmi: ‘imassa
kho puggalassa vijjamānā kusalāpi dhammā akusalāpi dhammā’ti. Tamenaṃ aparena
samayena evaṃ cetasā ceto paricca pajānāmi: ‘natthi imassa puggalassa
vālaggakoṭinittudanamattopi akusalo dhammo, samannāgatoyaṃ puggalo
ekantasukkehi anavajjehi dhammehi, diṭṭheva dhamme parinibbāyissatī’ti.
Seyyathāpi, ānanda, aṅgārāni sītāni nibbutāni sukkhe tiṇapuñje vā kaṭṭhapuñje
vā nikkhittāni. Jāneyyāsi tvaṃ, ānanda, nayimāni aṅgārāni vuḍḍhiṃ virūḷhiṃ
vepullaṃ āpajjissantī”ti? “Evaṃ, bhante”. “Evamevaṃ kho ahaṃ, ānanda,
idhekaccaṃ puggalaṃ evaṃ cetasā ceto paricca pajānāmi: ‘imassa kho puggalassa
vijjamānā kusalāpi dhammā akusalāpi dhammā’ti. Tamenaṃ aparena samayena evaṃ
cetasā ceto paricca pajānāmi: ‘natthi imassa puggalassa vālaggakoṭinittudanamattopi akusalo dhammo, samannāgatoyaṃ puggalo ekantasukkehi anavajjehi dhammehi, diṭṭheva dhamme parinibbāyissatī’ti. Evampi kho, ānanda, tathāgatassa purisapuggalo cetasā ceto paricca vidito hoti. Evampi kho, ānanda, tathāgatassa purisindriyañāṇaṃ cetasā ceto paricca viditaṃ hoti. Evampi kho, ānanda, tathāgatassa āyatiṃ dhammasamuppādo cetasā ceto paricca vidito hoti. <span class="brnum">(6)</span></p>
<p>
<a class="sc" id="13"></a>
<a id="p_16A6_553" class="ms"></a>
Tatrānanda, ye te purimā tayo puggalā tesaṃ tiṇṇaṃ puggalānaṃ eko
aparihānadhammo, eko parihānadhammo, eko āpāyiko nerayiko. Tatrānanda, yeme
pacchimā tayo puggalā imesaṃ tiṇṇaṃ puggalānaṃ eko parihānadhammo, eko
aparihānadhammo, eko parinibbānadhammo”ti.</p>
<p class="endsection">Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiyapaṇṇāsaka</span>
<span class="hidden">Mahāvagga</span>
<span class="hidden">Soṇasutta</span>
</div>
</section>
<a class="previous" href="/pi/an6.61">◀ Aṅguttara Nikāya  6.61</a><a class="top" href="#"> ▲ TOP </a><a class="next" href="/pi/an6.63">Aṅguttara Nikāya  6.63 ▶</a>
</div>
</body>
</html>