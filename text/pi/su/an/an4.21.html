<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.21">
<article>
<div id="an4.21" class="hgroup">
<p class="division">Aṅguttara Nikāya 4</p>
<p>3. Uruvelavagga</p>
<h1>21. Paṭhamauruvelasutta</h1>
</div>
<p>
<a class="sc" id="1"></a>
<a class="pts" id="pts2.20"></a>
<a id="p_15A4_131" class="ms"></a>
<a class="msdiv" id="msdiv_21"></a>
<span class="cross" title='[{"bm":"1","desc":"2. Gāravasutta","lang":"pi","uid":"sn6.2"}]'>^</span>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū
bhagavato paccassosuṃ. Bhagavā etadavoca:</p>
<p>
<a class="sc" id="2"></a>
<a id="p_15A4_132" class="ms"></a>
“Ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre
ajapālanigrodhe paṭhamābhisambuddho. Tassa mayhaṃ, bhikkhave, rahogatassa
paṭisallīnassa evaṃ cetaso parivitakko udapādi: ‘dukkhaṃ kho agāravo viharati
appatisso. Kiṃ nu kho ahaṃ samaṇaṃ vā brāhmaṇaṃ vā sakkatvā <span class="var" title='[{"eds":["bj","pts1"],"var":"garukatvā "}]'>garuṃ katvā</span>
upanissāya vihareyyan’ti?</p>
<p>
<a class="sc" id="3"></a>
<a id="p_15A4_133" class="ms"></a>
Tassa mayhaṃ, bhikkhave, etadahosi: ‘aparipūrassa kho ahaṃ sīlakkhandhassa
pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya
vihareyyaṃ. Na kho panāhaṃ passāmi sadevake loke samārake sabrahmake
sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā
sīlasampannataraṃ, yamahaṃ sakkatvā garuṃ katvā upanissāya vihareyyaṃ.</p>
<p>
<a class="sc" id="4"></a>
<a id="p_15A4_134" class="ms"></a>
Aparipūrassa kho ahaṃ samādhikkhandhassa pāripūriyā aññaṃ samaṇaṃ vā brāhmaṇaṃ
vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake
loke samārake sabrahmake sassamaṇabrāhmaṇiyā pajāya sadevamanussāya aññaṃ
samaṇaṃ vā brāhmaṇaṃ vā attanā samādhisampannataraṃ, yamahaṃ sakkatvā garuṃ
katvā upanissāya vihareyyaṃ.</p>
<p>
<a class="sc" id="5"></a>
<a id="p_15A4_135" class="ms"></a>
Aparipūrassa kho ahaṃ paññākkhandhassa pāripūriyā aññaṃ samaṇaṃ vā brāhmaṇaṃ vā
sakkatvā garuṃ katvā upanissāya vihareyyaṃ. Na kho panāhaṃ passāmi sadevake
loke samārake sabrahmake sassamaṇabrāhmaṇiyā pajāya sadevamanussāya aññaṃ
samaṇaṃ vā brāhmaṇaṃ vā attanā paññāsampannataraṃ, yamahaṃ sakkatvā garuṃ katvā
upanissāya vihareyyaṃ.</p>
<p>
<a class="sc" id="6"></a>
<a id="p_15A4_136" class="ms"></a>
Aparipūrassa kho ahaṃ vimuttikkhandhassa pāripūriyā aññaṃ samaṇaṃ vā brāhmaṇaṃ
vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake
loke samārake sabrahmake sassamaṇabrāhmaṇiyā pajāya sadevamanussāya aññaṃ
samaṇaṃ vā brāhmaṇaṃ vā attanā vimuttisampannataraṃ, yamahaṃ sakkatvā garuṃ
katvā upanissāya vihareyyan’ti.</p>
<p>
<a class="sc" id="7"></a>
<a id="p_15A4_137" class="ms"></a>
Tassa mayhaṃ, bhikkhave, etadahosi: ‘yannūnāhaṃ <span class="var" title='[{"eds":["bj","s1","s2","s3","km","pts1"],"var":"yopāyaṃ "}]'>yvāyaṃ</span> dhammo mayā
abhisambuddho tameva dhammaṃ sakkatvā garuṃ katvā upanissāya vihareyyan’ti.</p>
<p>
<a class="sc" id="8"></a>
<a class="pts" id="pts2.21"></a>
<a id="p_15A4_138" class="ms"></a>
Atha kho, bhikkhave, brahmā sahampati mama cetasā cetoparivitakkamaññāya– 
seyyathāpi nāma balavā puriso <span class="var" title='[{"eds":["bj","s1","s2","s3","km","pts1"],"var":"sammiñjitaṃ "}]'>samiñjitaṃ</span> vā bāhaṃ pasāreyya, pasāritaṃ vā bāhaṃ
samiñjeyya; evamevaṃ–  brahmaloke antarahito mama purato pāturahosi. Atha kho,
bhikkhave, brahmā sahampati ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ
pathaviyaṃ nihantvā yenāhaṃ tenañjaliṃ paṇāmetvā maṃ etadavoca: ‘evametaṃ,
bhagavā, evametaṃ, sugata. Yepi te, bhante, ahesuṃ atītamaddhānaṃ arahanto
sammāsambuddhā tepi bhagavanto dhammaṃyeva sakkatvā garuṃ katvā upanissāya
vihariṃsu; yepi te, bhante, bhavissanti anāgatamaddhānaṃ arahanto
sammāsambuddhā tepi bhagavanto dhammaṃyeva sakkatvā garuṃ katvā upanissāya
viharissanti; bhagavāpi, bhante, etarahi arahaṃ sammāsambuddho dhammaṃyeva
sakkatvā garuṃ katvā upanissāya viharatū’ti. Idamavoca brahmā sahampati. Idaṃ
vatvā athāparaṃ etadavoca:</p>
<blockquote class="gatha">
<p>
<a class="sc" id="9"></a>
<a id="p_15A4_139" class="ms"></a>
‘Ye <span class="var" title='[{"eds":["bj","pts1","mr"],"var":"ye cabbhatītā "}]'>ca atītā</span> sambuddhā,<br>
ye ca buddhā anāgatā;<br>
Yo cetarahi sambuddho,<br>
<span class="var" title='[{"eds":["bj","s1","s2","s3","km","pts1"],"var":"bahunnaṃ "}]'>bahūnaṃ</span> sokanāsano.
</p>
<p>
<a class="sc" id="10"></a>
<a id="p_15A4_140" class="ms"></a>
Sabbe saddhammagaruno,<br>
<span class="var" title='[{"eds":["s1","s2","s3","km"],"var":"vihariṃsu "}]'>vihaṃsu</span> viharanti ca;<br>
Athopi viharissanti,<br>
esā buddhāna dhammatā.
</p>
<p>
<a class="sc" id="11"></a>
<a id="p_15A4_141" class="ms"></a>
Tasmā hi <span class="var" title='[{"eds":["bj","mr"],"var":"atthakāmena "}]'>attakāmena</span>,<br>
mahattamabhikaṅkhatā;<br>
Saddhammo garukātabbo,<br>
saraṃ buddhāna sāsanan’ti.
</p>
</blockquote>
<p>
<a class="sc" id="12"></a>
<a id="p_15A4_142" class="ms"></a>
Idamavoca, bhikkhave, brahmā sahampati. Idaṃ vatvā maṃ abhivādetvā padakkhiṇaṃ
katvā tatthevantaradhāyi. Atha khvāhaṃ, bhikkhave, brahmuno ca ajjhesanaṃ
viditvā attano ca patirūpaṃ <span class="var" title='[{"note":"sabbattha","var":"yopāyaṃ "}]'>yvāyaṃ</span> dhammo mayā abhisambuddho tameva dhammaṃ
sakkatvā garuṃ katvā upanissāya vihāsiṃ. Yato ca kho, bhikkhave, saṃghopi
mahattena samannāgato, atha me saṃghepi gāravo”ti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭhamapaṇṇāsaka</span>
<span class="hidden">Uruvelavagga</span>
<span class="hidden">Paṭhamauruvelasutta</span>
</div>
</section>
<a class="previous" href="/pi/an4.20">◀ Aṅguttara Nikāya  4.20</a><a class="top" href="#"> ▲ TOP </a><a class="next" href="/pi/an4.22">Aṅguttara Nikāya  4.22 ▶</a>
</div>
</body>
</html>