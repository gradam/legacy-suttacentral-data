<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.197">
<article>
<div id="an4.197" class="hgroup">
<p class="division">Aṅguttara Nikāya 4</p>
<p>20. Mahāvagga</p>
<h1>197. Mallikādevīsutta</h1>
</div>
<p>
<a class="sc" id="1"></a>
<a id="p_15A4_1250" class="ms"></a>
<a class="msdiv" id="msdiv_197"></a>


Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha
kho mallikā devī yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinnā kho mallikā devī bhagavantaṃ
etadavoca:</p>
<p>
<a class="sc" id="2"></a>
<a class="pts" id="pts2.203"></a>
<a id="p_15A4_1251" class="ms"></a>
“Ko nu kho, bhante, hetu ko paccayo, yena midhekacco mātugāmo dubbaṇṇā ca hoti
<span class="var" title='[{"note":"syā1-3 potthakesu “dubbaṇṇo ca hoti dūrūpo supāpiko”ti; pā1 potthake “dubbaṇṇo ca hoti durūpo supāpiko”ti evamādinā pulliṅgikavasena"}]'>durūpā supāpikā</span> dassanāya; daliddā ca hoti appassakā appabhogā appesakkhā ca?</p>
<p>
<a class="sc" id="3"></a>
<a id="p_15A4_1252" class="ms"></a>
Ko pana, bhante, hetu ko paccayo, yena midhekacco mātugāmo dubbaṇṇā ca hoti
durūpā supāpikā dassanāya; aḍḍhā ca hoti mahaddhanā mahābhogā mahesakkhā ca?</p>
<p>
<a class="sc" id="4"></a>
<a id="p_15A4_1253" class="ms"></a>
Ko nu kho, bhante, hetu ko paccayo, yena midhekacco mātugāmo abhirūpā ca hoti
dassanīyā pāsādikā paramāya vaṇṇapokkharatāya samannāgatā; daliddā ca hoti
appassakā appabhogā appesakkhā ca?</p>
<p>
<a class="sc" id="5"></a>
<a id="p_15A4_1254" class="ms"></a>
Ko pana, bhante, hetu ko paccayo, yena midhekacco mātugāmo abhirūpā ca hoti
dassanīyā pāsādikā paramāya vaṇṇapokkharatāya samannāgatā, aḍḍhā ca hoti
mahaddhanā mahābhogā mahesakkhā cā”ti?</p>
<p>
<a class="sc" id="6"></a>
<a id="p_15A4_1255" class="ms"></a>
“Idha, mallike, ekacco mātugāmo kodhanā hoti upāyāsabahulā. Appampi vuttā
samānā abhisajjati kuppati byāpajjati patitthīyati, kopañca dosañca
appaccayañca pātukaroti. <span class="var" title='[{"eds":["s1","s2","s3"],"var":"so "}]'>Sā</span> na dātā hoti samaṇassa vā brāhmaṇassa vā annaṃ
pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. <span class="var" title='[{"eds":["s1","s2","s3"],"var":"issāmanako "},{"eds":["pts1"],"var":"issamānikā "}]'>Issāmanikā</span> kho
pana hoti; paralābhasakkāragarukāramānanavandanapūjanāsu issati
upadussati issaṃ bandhati. <span class="var" title='[{"eds":["s1","s2","s3"],"var":"so "}]'>Sā</span> ce tato cutā itthattaṃ āgacchati, <span class="var" title='[{"eds":["s1","s2","s3"],"var":"so "}]'>sā</span> yattha
yattha paccājāyati dubbaṇṇā ca hoti durūpā supāpikā dassanāya; daliddā ca hoti
appassakā appabhogā appesakkhā ca.</p>
<p>
<a class="sc" id="7"></a>
<a class="pts" id="pts2.204"></a>
<a id="p_15A4_1256" class="ms"></a>
Idha pana, mallike, ekacco mātugāmo kodhanā hoti upāyāsabahulā. Appampi vuttā
samānā abhisajjati kuppati byāpajjati patitthīyati, kopañca dosañca
appaccayañca pātukaroti. Sā dātā hoti samaṇassa vā brāhmaṇassa vā annaṃ pānaṃ
vatthaṃ yānaṃ mālāgandhavilepanaṃ seyyāvasathapadīpeyyaṃ. Anissāmanikā kho pana
hoti; paralābhasakkāragarukāramānanavandanapūjanāsu na issati na
upadussati na issaṃ bandhati. Sā ce tato cutā itthattaṃ āgacchati, sā yattha
yattha paccājāyati dubbaṇṇā ca hoti durūpā supāpikā dassanāya; aḍḍhā ca hoti
mahaddhanā mahābhogā mahesakkhā ca.</p>
<p>
<a class="sc" id="8"></a>
<a id="p_15A4_1257" class="ms"></a>
Idha pana, mallike, ekacco mātugāmo akkodhanā hoti anupāyāsabahulā. Bahumpi
vuttā samānā nābhisajjati na kuppati na byāpajjati na patitthīyati, na kopañca
dosañca appaccayañca pātukaroti. Sā na dātā hoti samaṇassa vā brāhmaṇassa vā
annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ.
Issāmanikā kho pana hoti; paralābhasakkāragarukāramānanavandanapūjanāsu
issati upadussati issaṃ bandhati. Sā ce tato cutā itthattaṃ āgacchati, sā
yattha yattha paccājāyati abhirūpā ca hoti dassanīyā pāsādikā paramāya
vaṇṇapokkharatāya samannāgatā; daliddā ca hoti appassakā appabhogā appesakkhā
ca.</p>
<p>
<a class="sc" id="9"></a>
<a id="p_15A4_1258" class="ms"></a>
Idha pana, mallike, ekacco mātugāmo akkodhanā hoti anupāyāsabahulā. Bahumpi
vuttā samānā nābhisajjati na kuppati na byāpajjati na patitthīyati, na kopañca
dosañca appaccayañca pātukaroti. Sā dātā hoti samaṇassa vā brāhmaṇassa vā annaṃ
pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Anissāmanikā
kho pana hoti; paralābhasakkāragarukāramānanavandanapūjanāsu na issati
na upadussati na issaṃ bandhati. Sā ce tato cutā itthattaṃ āgacchati, sā yattha
yattha paccājāyati abhirūpā ca hoti dassanīyā pāsādikā paramāya
vaṇṇapokkharatāya samannāgatā; aḍḍhā ca hoti mahaddhanā mahābhogā mahesakkhā
ca.</p>
<p>
<a class="sc" id="10"></a>
<a id="p_15A4_1259" class="ms"></a>
Ayaṃ kho, mallike, hetu ayaṃ paccayo, yena midhekacco mātugāmo dubbaṇṇā ca hoti
durūpā supāpikā dassanāya; daliddā ca hoti appassakā appabhogā appesakkhā ca.
Ayaṃ pana, mallike, hetu ayaṃ paccayo, yena midhekacco mātugāmo dubbaṇṇā ca
hoti durūpā supāpikā dassanāya; aḍḍhā ca hoti mahaddhanā mahābhogā mahesakkhā
ca. Ayaṃ kho, mallike, hetu ayaṃ paccayo, yena midhekacco mātugāmo abhirūpā ca
hoti dassanīyā pāsādikā paramāya vaṇṇapokkharatāya samannāgatā; daliddā ca hoti
appassakā appabhogā appesakkhā ca. Ayaṃ pana, mallike, hetu ayaṃ paccayo, yena
midhekacco mātugāmo abhirūpā ca hoti dassanīyā pāsādikā paramāya
vaṇṇapokkharatāya samannāgatā; aḍḍhā ca hoti mahaddhanā mahābhogā mahesakkhā
cā”ti.</p>
<p>
<a class="sc" id="11"></a>
<a class="pts" id="pts2.205"></a>
<a id="p_15A4_1260" class="ms"></a>
Evaṃ vutte, mallikā devī bhagavantaṃ etadavoca: “yā <span class="var" title='[{"eds":["s1","s2","s3"],"var":"sā nūnāhaṃ "},{"eds":["pts1","mr"],"var":"yaṃ nūnāhaṃ "}]'>nūnāhaṃ</span>, bhante, <span class="var" title='[{"eds":["s1","s2","s3"],"var":"aññāya jātiyā "}]'>aññaṃ
jātiṃ</span> kodhanā ahosiṃ upāyāsabahulā, appampi vuttā samānā abhisajjiṃ kuppiṃ
byāpajjiṃ patitthīyiṃ kopañca dosañca appaccayañca pātvākāsiṃ, sāhaṃ, bhante,
etarahi dubbaṇṇā durūpā supāpikā dassanāya.</p>
<p>
<a class="sc" id="12"></a>
<a id="p_15A4_1261" class="ms"></a>
Yā nūnāhaṃ, bhante, aññaṃ jātiṃ dātā ahosiṃ samaṇassa vā brāhmaṇassa vā annaṃ
pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ, sāhaṃ, bhante,
etarahi <span class="var" title='[{"eds":["bj","pts1","mr"],"var":"aḍḍhā ca "}]'>aḍḍhā</span> mahaddhanā mahābhogā.</p>
<p>
<a class="sc" id="13"></a>
<a id="p_15A4_1262" class="ms"></a>
Yā nūnāhaṃ, bhante, aññaṃ jātiṃ anissāmanikā ahosiṃ, paralābhasakkāragarukāramānanavandanapūjanāsu na issiṃ na upadussiṃ na issaṃ bandhiṃ, sāhaṃ, bhante, etarahi mahesakkhā. Santi kho pana, bhante, imasmiṃ rājakule khattiyakaññāpi brāhmaṇakaññāpi gahapatikaññāpi, tāsāhaṃ issarādhipaccaṃ kāremi. Esāhaṃ, bhante, ajjatagge akkodhanā bhavissāmi anupāyāsabahulā, bahumpi vuttā samānā nābhisajjissāmi na kuppissāmi na byāpajjissāmi na patitthīyissāmi, kopañca dosañca appaccayañca na pātukarissāmi; dassāmi samaṇassa vā brāhmaṇassa vā annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Anissāmanikā bhavissāmi, paralābhasakkāragarukāramānanavandanapūjanāsu na ississāmi na upadussissāmi na issaṃ bandhissāmi. Abhikkantaṃ, bhante … pe … upāsikaṃ maṃ, bhante, bhagavā dhāretu ajjatagge pāṇupetaṃ saraṇaṃ gatan”ti.</p>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catutthapaṇṇāsaka</span>
<span class="hidden">Mahāvagga</span>
<span class="hidden">Sotānugatasutta</span>
</div>
</section>
<a class="previous" href="/pi/an4.196">◀ Aṅguttara Nikāya  4.196</a><a class="top" href="#"> ▲ TOP </a><a class="next" href="/pi/an4.198">Aṅguttara Nikāya  4.198 ▶</a>
</div>
</body>
</html>