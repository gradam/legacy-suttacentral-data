<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an4.24">
<article>
<div id="an4.24" class="hgroup">
<p class="division">Aṅguttara Nikāya 4</p>
<p>3. Uruvelavagga</p>
<h1>24. Kāḷakā­rā­masutta</h1>
</div>
<p><a class="sc" id="1"></a>
<a id="p_15A4_166" class="ms"></a>
<a class="msdiv" id="msdiv_24"></a>
Ekaṃ samayaṃ bhagavā sākete viharati <span class="var" title="koḷikārāme (mr)" id="note76">kāḷakārāme</span>. Tatra kho bhagavā bhikkhū
āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā
etadavoca– </p>
<p><a class="sc" id="2"></a>
<a class="pts1" id="pts2.25"></a>
<a id="p_15A4_167" class="ms"></a>
Yaṃ, bhikkhave, sadevakassa lokassa samārakassa sabrahmakassa
­sassama­ṇab­rāhma­ṇiyā pajāya sade­va­manus­sāya diṭṭhaṃ sutaṃ mutaṃ viññātaṃ pattaṃ
pariyesitaṃ anuvicaritaṃ manasā, tamahaṃ jānāmi.</p>
<p><a class="sc" id="3"></a>
<a id="p_15A4_168" class="ms"></a>
Yaṃ, bhikkhave, sadevakassa lokassa samārakassa sabrahmakassa
­sassama­ṇab­rāhma­ṇiyā pajāya sade­va­manus­sāya diṭṭhaṃ sutaṃ mutaṃ viññātaṃ pattaṃ
pariyesitaṃ anuvicaritaṃ manasā, tamahaṃ abbhaññāsiṃ. Taṃ tathāgatassa viditaṃ,
taṃ tathāgato na upaṭṭhāsi.</p>
<p><a class="sc" id="4"></a>
<a id="p_15A4_169" class="ms"></a>
Yaṃ, bhikkhave, sadevakassa lokassa samārakassa sabrahmakassa
­sassama­ṇab­rāhma­ṇiyā pajāya sade­va­manus­sāya diṭṭhaṃ sutaṃ mutaṃ viññātaṃ pattaṃ
pariyesitaṃ anuvicaritaṃ manasā, tamahaṃ na jānāmīti vadeyyaṃ, taṃ mamassa
musā.</p>
<p><a class="sc" id="5"></a>
<a id="p_15A4_170" class="ms"></a>
Yaṃ, bhikkhave … pe … tamahaṃ jānāmi ca na ca jānāmīti vadeyyaṃ, <span class="var" title="taṃ pissa (s1-3, km) | taṃ mamassa (mr)" id="note77">tampassa</span>
tādisameva.</p>
<p><a class="sc" id="6"></a>
<a id="p_15A4_171" class="ms"></a>
Yaṃ, bhikkhave … pe … tamahaṃ neva jānāmi na na jānāmīti vadeyyaṃ, taṃ mamassa
kali.</p>
<p><a class="sc" id="7"></a>
<a id="p_15A4_172" class="ms"></a>
Iti kho, bhikkhave, tathāgato daṭṭhā daṭṭhabbaṃ, diṭṭhaṃ na maññati, adiṭṭhaṃ
na maññati, daṭṭhabbaṃ na maññati, daṭṭhāraṃ na maññati; sutvā sotabbaṃ, sutaṃ
na maññati, asutaṃ na maññati, sotabbaṃ na maññati, sotāraṃ na maññati; mutvā
motabbaṃ, mutaṃ na maññati, amutaṃ na maññati, motabbaṃ na maññati, motāraṃ na
maññati; viññatvā viññātabbaṃ, viññātaṃ na maññati, aviññātaṃ na maññati,
viññātabbaṃ na maññati, viññātāraṃ na maññati. Iti kho, bhikkhave, tathāgato
diṭṭha­suta­mu­taviñ­ñātab­besu dhammesu <span class="var" title="tādisova tādī (s1-3, km) | tādise yeva tādi (pts1) | tādīyeva tādīyevekā (mr)" id="note78">tādīyeva tādī</span>. ‘Tamhā ca pana <span class="var" title="tāditamhā (bj, pts1)" id="note79">tādimhā</span>
añño tādī uttaritaro vā paṇītataro vā natthī’ti vadāmīti.</p>
<blockquote class="gatha">
<p><a class="sc" id="8"></a>
<a id="p_15A4_173" class="ms"></a>
Yaṃ kiñci diṭṭhaṃva sutaṃ mutaṃ vā,<br>
Ajjhositaṃ saccamutaṃ paresaṃ;<br>
Na tesu tādī sayasaṃvutesu,<br>
Saccaṃ musā vāpi paraṃ daheyya.
</p>
<p><a class="sc" id="9"></a>
<a class="pts1" id="pts2.26"></a>
<a id="p_15A4_174" class="ms"></a>
Etañca sallaṃ <span class="var" title="paṭigacca (bj, pts1)" id="note80">paṭikacca</span> disvā,<br>
Ajjhositā yattha pajā visattā;<br>
Jānāmi passāmi tatheva etaṃ,<br>
Ajjhositaṃ natthi tathāgatānan”ti.
</p>
</blockquote>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Uruvelavagga</span>
<span class="hidden">Paṭha­ma­uru­vela­sutta</span>
</div>
</section>
<a class="previous" href="/pi/an4.23">◀ Aṅguttara Nikāya  4.23</a><a class="top" href="#"> ▲ TOP </a><a class="next" href="/pi/an4.25">Aṅguttara Nikāya  4.25 ▶</a>
</div>
</body>
</html>