<!DOCTYPE html>
<html data-prev="an10.85" data-next="an10.87">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.86">
<article>
<div class="hgroup">
<p class="division">Aṅguttara Nikāya 10</p>
<p>9. Theravagga</p>
<h1>86. Adhimānasutta</h1>
</div>
<p><a class="sc" id="1"></a><a class="pts1" id="pts5.162"></a><a id="p_17A10_690" class="ms"></a><a class="msdiv" id="msdiv_86"></a>Ekaṃ samayaṃ āyasmā mahākassapo rājagahe viharati veḷuvane kalanda­ka­nivāpe.
Tatra kho āyasmā mahākassapo bhikkhū āmantesi: “āvuso bhikkhave”ti. “Āvuso”ti
kho te bhikkhū āyasmato mahākassapassa paccassosuṃ. Āyasmā mahākassapo
etadavoca: </p>
<p><a class="sc" id="2"></a><a id="p_17A10_691" class="ms"></a>“Idhāvuso, bhikkhu aññaṃ byākaroti: ‘khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyāti pajānāmī’ti. Tamenaṃ tathāgato vā
tathā­gata­sāvako vā jhāyī samā­patti­kusalo para­citta­kusalo para­citta­pariyā­ya­kusalo samanuyuñjati samanuggāhati samanubhāsati. So tathāgatena vā tathā­gata­sā­vakena vā jhāyinā samā­patti­kusa­lena para­citta­kusa­lena para­citta­pariyā­ya­kusa­lena sama­nu­yuñji­yamāno sama­nug­gāhiya­māno sama­nubhā­si­yamāno irīṇaṃ āpajjati vicinaṃ āpajjati anayaṃ āpajjati byasanaṃ āpajjati anayabyasanaṃ āpajjati.</p>
<p><a class="sc" id="3"></a><a id="p_17A10_692" class="ms"></a>Tamenaṃ tathāgato vā tathā­gata­sāvako vā jhāyī samā­patti­kusalo para­citta­kusalo
para­citta­pariyā­ya­kusalo evaṃ cetasā ceto paricca manasi karoti: ‘kiṃ nu kho
ayamāyasmā aññaṃ byākaroti—khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyāti pajānāmī’ti.</p>
<p><a class="sc" id="4"></a><a id="p_17A10_693" class="ms"></a>Tamenaṃ tathāgato vā tathā­gata­sāvako vā jhāyī samā­patti­kusalo para­citta­kusalo
para­citta­pariyā­ya­kusalo evaṃ cetasā ceto paricca pajānāti: </p>
<p><a class="sc" id="5"></a><a id="p_17A10_694" class="ms"></a>‘Adhimāniko kho ayamāyasmā adhimānasacco, appatte pattasaññī, akate katasaññī,
anadhigate adhigatasaññī. Adhimānena aññaṃ byākaroti—khīṇā jāti, vusitaṃ
brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.</p>
<p><a class="sc" id="6"></a><a class="pts1" id="pts5.163"></a><a id="p_17A10_695" class="ms"></a>Tamenaṃ tathāgato vā tathā­gata­sāvako vā jhāyī samā­patti­kusalo para­citta­kusalo
para­citta­pariyā­ya­kusalo evaṃ cetasā ceto paricca manasi karoti: ‘kiṃ nu kho
ayamāyasmā nissāya adhimāniko adhimānasacco, appatte pattasaññī, akate
katasaññī, anadhigate adhigatasaññī. Adhimānena aññaṃ byākaroti—khīṇā jāti,
vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.</p>
<p><a class="sc" id="7"></a><a id="p_17A10_696" class="ms"></a>Tamenaṃ tathāgato vā tathā­gata­sāvako vā jhāyī samā­patti­kusalo para­citta­kusalo
para­citta­pariyā­ya­kusalo evaṃ cetasā ceto paricca pajānāti: </p>
<p><a class="sc" id="8"></a><a id="p_17A10_697" class="ms"></a>‘Bahussuto kho pana ayamāyasmā sutadharo sutasannicayo, ye te dhammā ādikalyāṇā
majjhekalyāṇā pari­yosāna­kal­yāṇā sātthaṃ sabyañjanaṃ kevala­pari­puṇṇaṃ
parisuddhaṃ brahmacariyaṃ abhivadanti, tathārūpāssa dhammā bahussutā honti
dhātā vacasā paricitā mana­sānu­pekkhitā diṭṭhiyā suppaṭividdhā. Tasmā ayamāyasmā
adhimāniko adhimānasacco, appatte pattasaññī, akate katasaññī, anadhigate
adhigatasaññī. Adhimānena aññaṃ byākaroti—khīṇā jāti, vusitaṃ brahmacariyaṃ,
kataṃ karaṇīyaṃ, nāparaṃ itthattāyāti pajānāmī’ti.</p>
<p><a class="sc" id="9"></a><a id="p_17A10_698" class="ms"></a>Tamenaṃ tathāgato vā tathā­gata­sāvako vā jhāyī samā­patti­kusalo para­citta­kusalo
para­citta­pariyā­ya­kusalo evaṃ cetasā ceto paricca pajānāti: </p>
<p><a class="sc" id="10"></a><a id="p_17A10_699" class="ms"></a>‘Abhijjhālu kho pana ayamāyasmā; abhij­jhā­pari­yuṭ­ṭhi­tena cetasā bahulaṃ
viharati. Abhij­jhā­pari­yuṭ­ṭhā­naṃ kho pana tathā­gatap­pa­vedite dhammavinaye
parihānametaṃ. <span class="brnum">(1)</span></p>
<p><a class="sc" id="11"></a><a id="p_17A10_700" class="ms"></a>Byāpanno kho pana ayamāyasmā; ­byāpā­da­pari­yuṭ­ṭhi­tena cetasā bahulaṃ viharati.
Byāpā­da­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(2)</span></p>
<p><a class="sc" id="12"></a><a id="p_17A10_701" class="ms"></a>Thinamiddho kho pana ayamāyasmā; thina­middha­pari­yuṭ­ṭhi­tena cetasā bahulaṃ
viharati. Thina­middha­pari­yuṭ­ṭhā­naṃ kho pana tathā­gatap­pa­vedite dhammavinaye
parihānametaṃ. <span class="brnum">(3)</span></p>
<p><a class="sc" id="13"></a><a id="p_17A10_702" class="ms"></a>Uddhato kho pana ayamāyasmā; uddhac­ca­pari­yuṭ­ṭhi­tena cetasā bahulaṃ viharati.
Uddhac­ca­pari­yuṭ­ṭhā­naṃ kho pana tathā­gatap­pa­vedite dhammavinaye parihānametaṃ. <span class="brnum">(4)</span></p>
<p><a class="sc" id="14"></a><a id="p_17A10_703" class="ms"></a>Vicikiccho kho pana ayamāyasmā; vici­kicchā­pari­yuṭ­ṭhi­tena cetasā bahulaṃ
viharati. Vici­kicchā­pari­yuṭ­ṭhā­naṃ kho pana tathā­gatap­pa­vedite dhammavinaye
parihānametaṃ. <span class="brnum">(5)</span></p>
<p><a class="sc" id="15"></a><a class="pts1" id="pts5.164"></a><a id="p_17A10_704" class="ms"></a>Kammārāmo kho pana ayamāyasmā kammarato kammārāmataṃ anuyutto. Kammārāmatā kho
pana tathā­gatap­pa­vedite dhammavinaye parihānametaṃ. <span class="brnum">(6)</span></p>
<p><a class="sc" id="16"></a><a id="p_17A10_705" class="ms"></a>Bhassārāmo kho pana ayamāyasmā bhassarato bhassārāmataṃ anuyutto. Bhassārāmatā
kho pana tathā­gatap­pa­vedite dhammavinaye parihānametaṃ. <span class="brnum">(7)</span></p>
<p><a class="sc" id="17"></a><a id="p_17A10_706" class="ms"></a>Niddārāmo kho pana ayamāyasmā niddārato niddārāmataṃ anuyutto. Niddārāmatā kho
pana tathā­gatap­pa­vedite dhammavinaye parihānametaṃ. <span class="brnum">(8)</span></p>
<p><a class="sc" id="18"></a><a id="p_17A10_707" class="ms"></a>Saṅgaṇikārāmo kho pana ayamāyasmā saṅgaṇikarato saṅga­ṇikā­rāma­taṃ anuyutto.
Saṅga­ṇikā­rāmatā kho pana tathā­gatap­pa­vedite dhammavinaye parihānametaṃ. <span class="brnum">(9)</span></p>
<p><a class="sc" id="19"></a><a id="p_17A10_708" class="ms"></a>Sati kho pana ayamāyasmā uttari karaṇīye oramattakena visesā­dhi­gamena antarā
vosānaṃ āpanno. Antarā vosānagamanaṃ kho pana tathā­gatap­pa­vedite dhammavinaye
parihānametaṃ’. <span class="brnum">(10)</span></p>
<p><a class="sc" id="20"></a><a id="p_17A10_709" class="ms"></a>So vatāvuso, bhikkhu ‘ime dasa dhamme appahāya imasmiṃ dhammavinaye vuddhiṃ
virūḷhiṃ vepullaṃ āpajjissatī’ti netaṃ ṭhānaṃ vijjati. So vatāvuso, bhikkhu
‘ime dasa dhamme pahāya imasmiṃ dhammavinaye vuddhiṃ virūḷhiṃ vepullaṃ
āpajjissatī’ti ṭhānametaṃ vijjatī”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dutiya­paṇṇā­saka</span>
<span class="hidden">Theravagga</span>
<span class="hidden">Vāhanasutta</span>
</aside>
</section>
<a class="previous" href="/pi/an10.85">◀ Aṅguttara Nikāya  10.85</a><a class="top" href="#"> ▲ TOP </a><a class="next" href="/pi/an10.87">Aṅguttara Nikāya  10.87 ▶</a></div>
</body>
</html>