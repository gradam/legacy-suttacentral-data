<!DOCTYPE html>
<html data-prev="an9.37" data-next="an9.39">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.38">
<article>
<div class="hgroup">
<p class="division">Aṅguttara Nikāya 9</p>
<p>4. Mahāvagga</p>
<h1><span class="var" id="note117" title="lokāyati­kab­rāhma­ṇa­suttaṃ (bj)">38. Lokāyati­ka­sutta</span></h1>
</div>
<p><a class="sc" id="1"></a>
<a id="p_17A9_310" class="ms"></a>
<a class="msdiv" id="msdiv_38"></a>
Atha kho dve lokāyatikā brāhmaṇā yena bhagavā tenu­pasaṅka­miṃsu; upasaṅkamitvā
bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā
ekamantaṃ nisīdiṃsu. Ekamantaṃ nisinnā kho te brāhmaṇā bhagavantaṃ
etadavocuṃ:</p>
<p><a class="sc" id="2"></a>
<a class="pts1" id="pts4.429"></a>
<a id="p_17A9_311" class="ms"></a>
“Pūraṇo, bho gotama, kassapo sabbaññū sabbadassāvī aparisesaṃ ñāṇadassanaṃ
paṭijānāti: ‘carato ca me tiṭṭhato ca suttassa ca jāgarassa ca satataṃ samitaṃ
ñāṇadassanaṃ paccupaṭṭhitan’ti. So evamāha: ‘ahaṃ anantena ñāṇena anantaṃ lokaṃ
jānaṃ passaṃ viharāmī’ti. <span class="var" title="ayampi hi (s1-3, mr)" id="note118">Ayampi</span>, bho gotama, nigaṇṭho nāṭaputto sabbaññū
sabbadassāvī aparisesaṃ ñāṇadassanaṃ paṭijānāti: ‘carato ca me tiṭṭhato ca
suttassa ca jāgarassa ca satataṃ samitaṃ ñāṇadassanaṃ paccupaṭṭhitan’ti. <span class="var" title="sopi (?)" id="note119">So</span>
evamāha: ‘ahaṃ anantena ñāṇena anantaṃ lokaṃ jānaṃ passaṃ viharāmī’ti. Imesaṃ,
bho gotama, ubhinnaṃ ñāṇavādānaṃ ubhinnaṃ aññamaññaṃ vipac­canī­ka­vādānaṃ ko
saccaṃ āha ko musā”ti?</p>
<p><a class="sc" id="3"></a>
<a id="p_17A9_312" class="ms"></a>
“Alaṃ, brāhmaṇā. Tiṭṭhatetaṃ: ‘imesaṃ ubhinnaṃ ñāṇavādānaṃ ubhinnaṃ aññamaññaṃ
vipac­canī­ka­vādānaṃ ko saccaṃ āha ko musā’ti. Dhammaṃ vo, brāhmaṇā, desessāmi,
taṃ suṇātha, sādhukaṃ manasi karotha, bhāsissāmī”ti. “Evaṃ, bho”ti kho te
brāhmaṇā bhagavato paccassosuṃ. Bhagavā etadavoca: </p>
<p><a class="sc" id="4"></a>
<a class="pts1" id="pts4.430"></a>
<a id="p_17A9_313" class="ms"></a>
“Seyyathāpi, brāhmaṇā, cattāro purisā catuddisā ṭhitā paramena javena ca
samannāgatā paramena ca padavītihārena. Te evarūpena javena samannāgatā assu,
seyyathāpi nāma <span class="var" title="daḷhadhammo (sabbattha)" id="note120">daḷhadhammā</span> dhanuggaho sikkhito katahattho katūpāsano lahukena
asanena appakasirena tiriyaṃ <span class="var" title="tālacchātiṃ (si, s1-3, pts1) | tālacchādiṃ (mr)" id="note121">tālacchāyaṃ</span> atipāteyya; evarūpena ca
padavītihārena, seyyathāpi nāma puratthimā samuddā pacchimo samuddo atha
puratthimāya disāya ṭhito puriso evaṃ vadeyya: ‘ahaṃ gamanena lokassa antaṃ
pāpuṇissāmī’ti. So aññatreva asita­pīta­khā­yi­ta­sāyitā aññatra uccāra­passā­va­kammā
aññatra niddā­kila­matha­paṭi­vinodanā vassasatāyuko vassasatajīvī vassasataṃ
gantvā appatvāva lokassa antaṃ antarā kālaṃ kareyya. Atha pacchimāya disāya …
pe … atha uttarāya disāya … atha dakkhiṇāya disāya ṭhito puriso evaṃ vadeyya:
‘ahaṃ gamanena lokassa antaṃ pāpuṇissāmī’ti. So aññatreva asita­pīta­khā­yi­ta­sāyitā aññatra uccāra­passā­va­kammā aññatra niddā­kila­matha­paṭi­vinodanā vassasatāyuko vassasatajīvī vassasataṃ gantvā appatvāva lokassa antaṃ antarā kālaṃ kareyya. Taṃ kissa hetu? Nāhaṃ, brāhmaṇā, evarūpāya sandhāvanikāya lokassa antaṃ ñāteyyaṃ daṭṭheyyaṃ patteyyanti vadāmi. Na cāhaṃ, brāhmaṇā, appatvāva lokassa antaṃ dukkhassa antakiriyaṃ vadāmi.</p>
<p><a class="sc" id="5"></a>
<a id="p_17A9_314" class="ms"></a>
Pañcime, brāhmaṇā, kāmaguṇā ariyassa vinaye lokoti vuccati. Katame pañca?
Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā;
sotaviññeyyā saddā … pe … ghānaviññeyyā gandhā … jivhāviññeyyā rasā …
kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā; ime
kho, brāhmaṇā, pañca kāmaguṇā ariyassa vinaye lokoti vuccati.</p>
<p><a class="sc" id="6"></a>
<a id="p_17A9_315" class="ms"></a>
Idha, brāhmaṇā, bhikkhu vivicceva kāmehi vivicca akusalehi dhammehi savitakkaṃ
savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Ayaṃ
vuccati, brāhmaṇā, ‘bhikkhu lokassa antamāgamma, lokassa ante viharati’.
Tamaññe evamāhaṃsu: ‘ayampi loka­pariyā­panno, ayampi anissaṭo lokamhā’ti. <span class="var" title="ahampi (bj, pts1)" id="note122">Ahampi
hi</span>, brāhmaṇā, evaṃ vadāmi: ‘ayampi loka­pariyā­panno, ayampi anissaṭo
lokamhā’ti.</p>
<p><a class="sc" id="7"></a>
<a class="pts1" id="pts4.431"></a>
<a id="p_17A9_316" class="ms"></a>
Puna caparaṃ, brāhmaṇā, bhikkhu vitak­ka­vicārā­naṃ vūpasamā … pe … dutiyaṃ jhānaṃ
… tatiyaṃ jhānaṃ … catutthaṃ jhānaṃ upasampajja viharati. Ayaṃ vuccati,
brāhmaṇā, ‘bhikkhu lokassa antamāgamma lokassa ante viharati’. Tamaññe
evamāhaṃsu: ‘ayampi loka­pariyā­panno, ayampi anissaṭo lokamhā’ti. Ahampi hi,
brāhmaṇā, evaṃ vadāmi: ‘ayampi loka­pariyā­panno, ayampi anissaṭo lokamhā’ti.</p>
<p><a class="sc" id="8"></a>
<a id="p_17A9_317" class="ms"></a>
Puna caparaṃ, brāhmaṇā, bhikkhu sabbaso rūpasaññānaṃ samatikkamā
paṭi­gha­saññā­naṃ atthaṅgamā nānat­ta­saññā­naṃ amanasikārā ‘ananto ākāso’ti
ākāsānañ­cāyata­naṃ upasampajja viharati. Ayaṃ vuccati, brāhmaṇā, ‘bhikkhu
lokassa antamāgamma lokassa ante viharati’. Tamaññe evamāhaṃsu: ‘ayampi
loka­pariyā­panno, ayampi anissaṭo lokamhā’ti. Ahampi hi, brāhmaṇā, evaṃ vadāmi:
‘ayampi loka­pariyā­panno, ayampi anissaṭo lokamhā’ti.</p>
<p><a class="sc" id="9"></a>
<a id="p_17A9_318" class="ms"></a>
Puna caparaṃ, brāhmaṇā, bhikkhu sabbaso ākāsānañ­cāyata­naṃ samatikkamma ‘anantaṃ
viññāṇan’ti viñ­ñā­ṇañ­cāyata­naṃ upasampajja viharati … pe … sabbaso
viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ upasampajja
viharati … pe … sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­naṃ
upasampajja viharati. Ayaṃ vuccati, brāhmaṇā, ‘bhikkhu lokassa antamāgamma
lokassa ante viharati’. Tamaññe evamāhaṃsu: ‘ayampi loka­pariyā­panno, ayampi
anissaṭo lokamhā’ti. Ahampi hi, brāhmaṇā, evaṃ vadāmi: ‘ayampi loka­pariyā­panno,
ayampi anissaṭo lokamhā’ti.</p>
<p><a class="sc" id="10"></a>
<a class="pts1" id="pts4.432"></a>
<a id="p_17A9_319" class="ms"></a>
Puna caparaṃ, brāhmaṇā, bhikkhu sabbaso neva­saññā­nā­sañ­ñāyata­naṃ samatikkamma
saññā­ve­dayi­ta­nirodhaṃ upasampajja viharati, paññāya cassa disvā āsavā
parikkhīṇā honti. Ayaṃ vuccati, brāhmaṇā, ‘bhikkhu lokassa antamāgamma lokassa
ante viharati tiṇṇo loke visattikan’”ti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Mahāvagga</span>
<span class="hidden">Anu­pubba­vihāra­sutta</span>
</aside>
</section>
<a class="previous" href="/pi/an9.37">◀ Aṅguttara Nikāya  9.37</a><a class="top" href="#"> ▲ TOP </a><a class="next" href="/pi/an9.39">Aṅguttara Nikāya  9.39 ▶</a>
</div>
</body>
</html>