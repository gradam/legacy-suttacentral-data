<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="an5.41">
<article>
<div id="an5.41" class="hgroup">
<p class="division">Aṅguttara Nikāya 5</p>
<p>5. Muṇḍarājavagga</p>
<h1><span class="var" id="note108" title="pañ­cabhoga­ādiya­suttaṃ (bj)">41. Ādiyasutta</span></h1>
</div>
<p><a class="sc" id="1"></a>
<a class="pts1" id="pts3.45"></a>
<a id="p_16A5_220" class="ms"></a>
<a class="msdiv" id="msdiv_41"></a>
Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha
kho anāthapiṇḍiko gahapati yena bhagavā tenupasaṅkami; upasaṅkamitvā
bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ
gahapatiṃ bhagavā etadavoca: “pañcime, gahapati, bhogānaṃ ādiyā. Katame pañca?<span class="cross" title="^an4.61#1 [61. Patta­kam­masutta]" id="note109">^</span>
Idha, gahapati, ariyasāvako uṭṭhā­na­vīriyā­dhi­gatehi bhogehi bāhā­bala­pari­citehi
sedā­vak­khit­tehi dhammikehi dhammaladdhehi attānaṃ sukheti pīṇeti sammā sukhaṃ
pariharati; mātāpitaro sukheti pīṇeti sammā sukhaṃ pariharati;
putta­dāra­dā­sakam­ma­ka­ra­porise sukheti pīṇeti sammā sukhaṃ pariharati. Ayaṃ
paṭhamo bhogānaṃ ādiyo.</p>
<p><a class="sc" id="2"></a>
<a id="p_16A5_221" class="ms"></a>
Puna caparaṃ, gahapati, ariyasāvako uṭṭhā­na­vīriyā­dhi­gatehi bhogehi
bāhā­bala­pari­citehi sedā­vak­khit­tehi dhammikehi dhammaladdhehi mittāmacce sukheti
pīṇeti sammā sukhaṃ pariharati. Ayaṃ dutiyo bhogānaṃ ādiyo.</p>
<p><a class="sc" id="3"></a>
<a id="p_16A5_222" class="ms"></a>
Puna caparaṃ, gahapati, ariyasāvako uṭṭhā­na­vīriyā­dhi­gatehi bhogehi
bāhā­bala­pari­citehi sedā­vak­khit­tehi dhammikehi dhammaladdhehi yā tā honti
āpadā–  aggito vā udakato vā rājato vā corato vā <span class="var" title="appiyato vā dāyādato vā (s1-3)" id="note110">appiyato vā dāyādato</span>– 
tathārūpāsu āpadāsu bhogehi pariyodhāya vattati, sotthiṃ attānaṃ karoti. Ayaṃ
tatiyo bhogānaṃ ādiyo.</p>
<p><a class="sc" id="4"></a>
<a id="p_16A5_223" class="ms"></a>
Puna caparaṃ, gahapati, ariyasāvako uṭṭhā­na­vīriyā­dhi­gatehi bhogehi
bāhā­bala­pari­citehi sedā­vak­khit­tehi dhammikehi dhammaladdhehi pañcabaliṃ kattā
hoti. Ñātibaliṃ, atithibaliṃ, pubbapetabaliṃ, rājabaliṃ, devatābaliṃ–  ayaṃ
catuttho bhogānaṃ ādiyo.</p>
<p><a class="sc" id="5"></a>
<a class="pts1" id="pts3.46"></a>
<a id="p_16A5_224" class="ms"></a>
Puna caparaṃ, gahapati, ariyasāvako uṭṭhā­na­vīriyā­dhi­gatehi bhogehi
bāhā­bala­pari­citehi sedā­vak­khit­tehi dhammikehi dhammaladdhehi ye te
samaṇabrāhmaṇā madappamādā paṭiviratā khantisoracce niviṭṭhā ekamattānaṃ
damenti ekamattānaṃ samenti ekamattānaṃ parinibbāpenti, tathārūpesu
samaṇab­rāhma­ṇesu uddhaggikaṃ dakkhiṇaṃ patiṭṭhāpeti sovaggikaṃ sukhavipākaṃ
sagga­saṃ­vatta­ni­kaṃ. Ayaṃ pañcamo bhogānaṃ ādiyo. Ime kho, gahapati, pañca
bhogānaṃ ādiyā.</p>
<p><a class="sc" id="6"></a>
<a id="p_16A5_225" class="ms"></a>
Tassa ce, gahapati, ariyasāvakassa ime pañca bhogānaṃ ādiye ādiyato bhogā
parikkhayaṃ gacchanti, tassa evaṃ hoti: ‘ye vata bhogānaṃ ādiyā te cāhaṃ
ādiyāmi bhogā ca me parikkhayaṃ gacchantī’ti. Itissa hoti avippaṭisāro. Tassa
ce, gahapati, ariyasāvakassa ime pañca bhogānaṃ ādiye ādiyato bhogā
abhivaḍḍhanti, tassa evaṃ hoti: ‘ye vata bhogānaṃ ādiyā te cāhaṃ ādiyāmi bhogā
ca me abhivaḍḍhantī’ti. <span class="var" title="itissa hoti avippaṭisāro (s1-3)" id="note111">Itissa hoti</span> ubhayeneva avippaṭisāroti.</p>
<blockquote class="gatha">
<p><a class="sc" id="7"></a>
<a id="p_16A5_226" class="ms"></a>
Bhuttā bhogā <span class="var" title="gatā tacchā (mr)" id="note112">bhatā bhaccā</span>,<br>
vitiṇṇā āpadāsu me;<br>
Uddhaggā dakkhiṇā dinnā,<br>
atho pañcabalīkatā;<br>
Upaṭṭhitā sīlavanto,<br>
saññatā brahmacārayo.
</p>
<p><a class="sc" id="8"></a>
<a id="p_16A5_227" class="ms"></a>
Yadatthaṃ bhogaṃ iccheyya,<br>
paṇḍito gharamāvasaṃ;<br>
So me attho anuppatto,<br>
kataṃ ananutāpiyaṃ.
</p>
<p><a class="sc" id="9"></a>
<a id="p_16A5_228" class="ms"></a>
<span class="var" title="evaṃ (mr)" id="note113">Etaṃ</span> anussaraṃ macco,<br>
ariyadhamme ṭhito naro;<br>
Idheva naṃ pasaṃsanti,<br>
<span class="var" title="pecca sagge ca modatīti (si, pts1)" id="note114">pecca sagge pamodatī”ti</span>.
</p>
</blockquote>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Paṭha­ma­paṇṇā­saka</span>
<span class="hidden">Muṇḍarājavagga</span>
<span class="hidden">Ādiyasutta</span>
</div>
</section>
<a class="previous" href="/pi/an5.40">◀ Aṅguttara Nikāya  5.40</a><a class="top" href="#"> ▲ TOP </a><a class="next" href="/pi/an5.42">Aṅguttara Nikāya  5.42 ▶</a>
</div>
</body>
</html>