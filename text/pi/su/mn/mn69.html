<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn69">
<article>
<div class="hgroup">
<p class="division">Majjhima Nikāya 69</p>
<h1><span class="var" title="gulissā­ni­suttaṃ (bj) | golissā­ni­suttaṃ (s1-3)" id="note209">Goliyānisutta</span></h1>
</div>
<p><a class="sc" id="1"></a><a class="wp" id="wp1"></a><a class="pts" id="pts1.469"></a><a id="p_10M_466" class="ms"></a><a class="msdiv" id="msdiv173"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. <a class="wp" id="wp2"></a>Tena kho pana samayena <span class="var" title="gulissāni (bj, pts1) | golissāni (s1-3, km)" id="note210">goliyāni</span> nāma bhikkhu <span class="var" title="āraññako (sabbattha)" id="note211">āraññiko</span> <span class="var" title="padarasamācāro (bj, s1-3, km, pts1)" id="note212">padasamācāro</span> saṃghamajjhe osaṭo hoti kenacideva karaṇīyena. Tatra kho āyasmā sāriputto goliyāniṃ bhikkhuṃ ārabbha bhikkhū āmantesi:</p>
<p><a class="sc" id="2"></a><a class="wp" id="wp3"></a><a id="p_10M_467" class="ms"></a>“Āraññikenāvuso, bhikkhunā saṃghagatena saṃghe viharantena sabrahmacārīsu sagāravena bhavitabbaṃ sappatissena. Sace, āvuso, āraññiko bhikkhu saṃghagato saṃghe viharanto sabrahmacārīsu agāravo hoti appatisso, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena, yo ayamāyasmā sabrahmacārīsu agāravo hoti <span class="var" title="appatissotissa (bj, pts1)" id="note213">appatisso’ti—tassa</span> bhavanti vattāro. Tasmā āraññikena bhikkhunā saṃghagatena saṃghe viharantena sabrahmacārīsu sagāravena bhavitabbaṃ sappatissena. <span class="brnum">(1)</span></p>
<p><a class="sc" id="3"></a><a class="wp" id="wp4"></a><a id="p_10M_468" class="ms"></a>Āraññikenāvuso, bhikkhunā saṃghagatena saṃghe viharantena āsanakusalena bhavitabbaṃ: ‘iti there ca bhikkhū nānupakhajja nisīdissāmi nave ca bhikkhū na āsanena paṭibāhissāmī’ti. Sace, āvuso, āraññiko bhikkhu saṃghagato saṃghe viharanto na āsanakusalo hoti, tassa bhavanti vattāro. ‘Kiṃ <span class="var" title="yo ayamāyasmā ābhi­samā­cāri­kampi dhammaṃ na jānātītissa (bj) | yo ayamāyasmā ābhi­samā­cāri­kampi dhammaṃ na jānātīti (s1, km) | yo ayamāyasmā abhi­samā­cāri­kampi dhammaṃ na jānātīti (s2, s3) | yo ayamāyasmā abhi­samā­cāri­kampi dhammaṃ na jānāti tissa (pts1)" id="note214">pani­massā­yasmato āraññikassa ekassāraññe serivihārena, yo ayamāyasmā āsanakusalo na hotī’ti</span>—tassa bhavanti vattāro. Tasmā āraññikena bhikkhunā saṃghagatena saṃghe viharantena āsanakusalena bhavitabbaṃ. <span class="brnum">(2)</span></p>
<p><a class="sc" id="4"></a><a id="p_10M_469" class="ms"></a>Āraññikenāvuso, bhikkhunā saṃghagatena saṃghe viharantena ābhi­samā­cāri­kopi dhammo jānitabbo. Sace, āvuso, āraññiko bhikkhu saṃghagato saṃghe viharanto ābhi­samā­cāri­kampi dhammaṃ na jānāti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā ābhi­samā­cāri­kampi dhammaṃ na jānātī’ti—tassa bhavanti vattāro. Tasmā āraññikena bhikkhunā saṃghagatena saṃghe viharantena ābhi­samā­cāri­kopi dhammo <span class="var" title="ayaṃ ābhi­samā­cāri­ka­tatiya­vāro bj, s1-3, km, pts1 potthakesu na" id="note215">jānitabbo</span>. <span class="brnum">(3)</span></p>
<p><a class="sc" id="5"></a><a class="wp" id="wp5"></a><a id="p_10M_470" class="ms"></a>Āraññikenāvuso, bhikkhunā saṃghagatena saṃghe viharantena nātikālena gāmo pavisitabbo <span class="var" title="na divā (s1-3, km, pts1, mr)" id="note216">nātidivā</span> paṭik­kami­tabbaṃ. Sace, āvuso, āraññiko bhikkhu saṃghagato saṃghe viharanto atikālena gāmaṃ pavisati atidivā paṭikkamati, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā atikālena gāmaṃ pavisati atidivā paṭikkamatī’ti—tassa bhavanti vattāro. Tasmā āraññikena bhikkhunā saṃghagatena saṃghe viharantena nātikālena gāmo pavisitabbo, nātidivā paṭik­kami­tabbaṃ. <span class="brnum">(4)</span></p>
<p><a class="sc" id="6"></a><a class="wp" id="wp6"></a><a class="pts" id="pts1.470"></a><a id="p_10M_471" class="ms"></a>Āraññikenāvuso, bhikkhunā saṅghagatena saṅghe viharantena na purebhattaṃ pacchābhattaṃ kulesu cārittaṃ āpajjitabbaṃ. Sace, āvuso, āraññiko bhikkhu saṅghagato saṅghe viharanto purebhattaṃ pacchābhattaṃ kulesu cārittaṃ āpajjati, tassa bhavanti vattāro. ‘Ayaṃ nūni­massā­yasmato āraññikassa ekassāraññe serivihārena viharato vikālacariyā bahulīkatā, tamenaṃ saṅghagatampi samudācaratī’ti—tassa bhavanti vattāro. Tasmā āraññikena bhikkhunā saṅghagatena saṅghe viharantena na purebhattaṃ pacchābhattaṃ kulesu cārittaṃ āpajjitabbaṃ. <span class="brnum">(5)</span></p>
<p><a class="sc" id="7"></a><a class="wp" id="wp7"></a><a id="p_10M_472" class="ms"></a>Āraññikenāvuso, bhikkhunā saṅghagatena saṅghe viharantena anuddhatena bhavitabbaṃ acapalena. Sace, āvuso, āraññiko bhikkhu saṅghagato saṅghe viharanto uddhato hoti capalo, tassa bhavanti vattāro. ‘Idaṃ nūni­massā­yasmato āraññikassa ekassāraññe serivihārena viharato uddhaccaṃ cāpalyaṃ bahulīkataṃ, tamenaṃ saṅghagatampi samudācaratī’ti—tassa bhavanti vattāro. Tasmā āraññikena bhikkhunā saṅghagatena saṅghe viharantena anuddhatena bhavitabbaṃ acapalena. <span class="brnum">(6)</span></p>
<p><a class="sc" id="8"></a><a class="wp" id="wp8"></a><a id="p_10M_473" class="ms"></a>Āraññikenāvuso, bhikkhunā saṅghagatena saṅghe viharantena amukharena bhavitabbaṃ avikiṇṇavācena. Sace, āvuso, āraññiko bhikkhu saṅghagato saṅghe viharanto mukharo hoti vikiṇṇavāco, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā mukharo vikiṇṇavāco’ti—tassa bhavanti vattāro. Tasmā āraññikena bhikkhunā saṅghagatena saṅghe viharantena amukharena bhavitabbaṃ avikiṇṇavācena. <span class="brnum">(7)</span></p>
<p><a class="sc" id="9"></a><a class="wp" id="wp9"></a><a id="p_10M_474" class="ms"></a>Āraññikenāvuso, bhikkhunā saṃghagatena saṃghe viharantena <span class="var" title="subbacena (bj, mr)" id="note217">suvacena</span> bhavitabbaṃ kalyāṇamittena. Sace, āvuso, āraññiko bhikkhu saṃghagato saṃghe viharanto dubbaco hoti pāpamitto, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā dubbaco pāpamitto’ti—tassa bhavanti vattāro. Tasmā āraññikena bhikkhunā saṃghagatena saṃghe viharantena suvacena bhavitabbaṃ kalyāṇamittena. <span class="brnum">(8)</span></p>
<p><a class="sc" id="10"></a><a class="wp" id="wp10"></a><a class="pts" id="pts1.471"></a><a id="p_10M_475" class="ms"></a>Āraññikenāvuso, bhikkhunā indriyesu guttadvārena bhavitabbaṃ. Sace, āvuso, āraññiko bhikkhu indriyesu aguttadvāro hoti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā indriyesu aguttadvāro’ti—tassa bhavanti vattāro. Tasmā āraññikena bhikkhunā indriyesu guttadvārena bhavitabbaṃ. <span class="brnum">(9)</span></p>
<p><a class="sc" id="11"></a><a class="wp" id="wp11"></a><a id="p_10M_476" class="ms"></a>Āraññikenāvuso, bhikkhunā bhojane mattaññunā bhavitabbaṃ. Sace, āvuso, āraññiko bhikkhu bhojane amattaññū hoti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā bhojane amattaññū’ti—tassa bhavanti vattāro. Tasmā āraññikena bhikkhunā bhojane mattaññunā bhavitabbaṃ. <span class="brnum">(10)</span></p>
<p><a class="sc" id="12"></a><a class="wp" id="wp12"></a><a id="p_10M_477" class="ms"></a>Āraññikenāvuso, bhikkhunā jāgariyaṃ anuyuttena bhavitabbaṃ. Sace, āvuso, āraññiko bhikkhu jāgariyaṃ ananuyutto hoti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā jāgariyaṃ ananuyutto’ti—tassa bhavanti vattāro. Tasmā āraññikena bhikkhunā jāgariyaṃ anuyuttena bhavitabbaṃ. <span class="brnum">(11)</span></p>
<p><a class="sc" id="13"></a><a class="wp" id="wp13"></a><a id="p_10M_478" class="ms"></a>Āraññikenāvuso, bhikkhunā ārad­dha­vīri­yena bhavitabbaṃ. Sace, āvuso, āraññiko bhikkhu kusīto hoti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā kusīto’ti—tassa bhavanti vattāro. Tasmā āraññikena bhikkhunā ārad­dha­vīri­yena bhavitabbaṃ. <span class="brnum">(12)</span></p>
<p><a class="sc" id="14"></a><a class="wp" id="wp14"></a><a id="p_10M_479" class="ms"></a>Āraññikenāvuso, bhikkhunā upaṭṭhi­tas­satinā bhavitabbaṃ. Sace, āvuso, āraññiko bhikkhu muṭṭhassatī hoti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā muṭṭhassatī’ti—tassa bhavanti vattāro. Tasmā āraññikena bhikkhunā upaṭṭhi­tas­satinā bhavitabbaṃ. <span class="brnum">(13)</span></p>
<p><a class="sc" id="15"></a><a class="wp" id="wp15"></a><a id="p_10M_480" class="ms"></a>Āraññikenāvuso, bhikkhunā samāhitena bhavitabbaṃ. Sace, āvuso, āraññiko bhikkhu asamāhito hoti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā asamāhito’ti—tassa bhavanti vattāro. Tasmā āraññikena bhikkhunā samāhitena bhavitabbaṃ. <span class="brnum">(14)</span></p>
<p><a class="sc" id="16"></a><a class="wp" id="wp16"></a><a class="pts" id="pts1.472"></a><a id="p_10M_481" class="ms"></a>Āraññikenāvuso, bhikkhunā paññavatā bhavitabbaṃ. Sace, āvuso, āraññiko bhikkhu duppañño hoti, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā duppañño’ti—tassa bhavanti vattāro. Tasmā āraññikena bhikkhunā paññavatā bhavitabbaṃ. <span class="brnum">(15)</span></p>
<p><a class="sc" id="17"></a><a class="wp" id="wp17"></a><a id="p_10M_482" class="ms"></a>Āraññikenāvuso, bhikkhunā abhidhamme abhivinaye yogo karaṇīyo. Santāvuso, āraññikaṃ bhikkhuṃ abhidhamme abhivinaye pañhaṃ pucchitāro. Sace, āvuso, āraññiko bhikkhu abhidhamme abhivinaye pañhaṃ puṭṭho na sampāyati, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā abhidhamme abhivinaye pañhaṃ puṭṭho na sampāyatī’ti—tassa bhavanti vattāro. Tasmā āraññikena bhikkhunā abhidhamme abhivinaye yogo karaṇīyo. <span class="brnum">(16)</span></p>
<p><a class="sc" id="18"></a><a class="wp" id="wp18"></a><a id="p_10M_483" class="ms"></a>Āraññikenāvuso, bhikkhunā ye te santā vimokkhā atikkamma rūpe āruppā tattha yogo karaṇīyo. Santāvuso, āraññikaṃ bhikkhuṃ ye te santā vimokkhā atikkamma rūpe āruppā tattha pañhaṃ pucchitāro. Sace, āvuso, āraññiko bhikkhu ye te santā vimokkhā atikkamma rūpe āruppā tattha pañhaṃ puṭṭho na sampāyati, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā ye te santā vimokkhā atikkamma rūpe āruppā tattha pañhaṃ puṭṭho na sampāyatī’ti—tassa bhavanti vattāro. Tasmā āraññikena bhikkhunā ye te santā vimokkhā atikkamma rūpe āruppā tattha yogo karaṇīyo. <span class="brnum">(17)</span></p>
<p><a class="sc" id="19"></a><a class="wp" id="wp19"></a><a id="p_10M_484" class="ms"></a>Āraññikenāvuso, bhikkhunā uttari manussadhamme yogo karaṇīyo. Santāvuso, āraññikaṃ bhikkhuṃ uttari manussadhamme pañhaṃ pucchitāro. Sace, āvuso, āraññiko bhikkhu uttari manussadhamme pañhaṃ puṭṭho na sampāyati, tassa bhavanti vattāro. ‘Kiṃ pani­massā­yasmato āraññikassa ekassāraññe serivihārena yo ayamāyasmā yassatthāya pabbajito tamatthaṃ na jānātī’ti—tassa bhavanti vattāro. Tasmā āraññikena bhikkhunā uttari manussadhamme yogo karaṇīyo”ti. <span class="brnum">(18)</span></p>
<p><a class="sc" id="20"></a><a class="pts" id="pts1.473"></a><a id="p_10M_485" class="ms"></a>Evaṃ vutte, āyasmā <span class="var" title="mahāmoggalāno (mr)" id="note218">mahāmoggallāno</span> āyasmantaṃ sāriputtaṃ etadavoca: “āraññikeneva nu kho, āvuso sāriputta, bhikkhunā ime dhammā samādāya vattitabbā udāhu gāman­ta­vihāri­nāpī”ti? “Āraññikenāpi kho, āvuso moggallāna, bhikkhunā ime dhammā samādāya vattitabbā pageva gāman­ta­vihārinā”ti.</p>
<p class="endsection">Goliyānisuttaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Bhikkhuvagga</span> <span class="hidden">Goliyānisutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>