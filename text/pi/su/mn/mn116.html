<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn116">
<article>
<div class="hgroup">
<p class="division">Majjhima Nikāya 116</p>
<h1>Isigilisutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts3.68"></a><a id="p_11M_368" class="ms"></a><a class="msdiv" id="msdiv_133"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati isigilismiṃ pabbate. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="wp" id="wp2"></a><a id="p_11M_369" class="ms"></a>“Passatha no tumhe, bhikkhave, etaṃ vebhāraṃ pabbatan”ti? “Evaṃ, bhante”. “Etassapi kho, bhikkhave, vebhārassa pabbatassa aññāva samaññā ahosi aññā paññatti.</p>
<p><a class="sc" id="3"></a><a id="p_11M_370" class="ms"></a>Passatha no tumhe, bhikkhave, etaṃ paṇḍavaṃ pabbatan”ti? “Evaṃ, bhante”. “Etassapi kho, bhikkhave, paṇḍavassa pabbatassa aññāva samaññā ahosi aññā paññatti.</p>
<p><a class="sc" id="4"></a><a id="p_11M_371" class="ms"></a>Passatha no tumhe, bhikkhave, etaṃ vepullaṃ pabbatan”ti? “Evaṃ, bhante”. “Etassapi kho, bhikkhave, vepullassa pabbatassa aññāva samaññā ahosi aññā paññatti.</p>
<p><a class="sc" id="5"></a><a id="p_11M_372" class="ms"></a>Passatha no tumhe, bhikkhave, etaṃ gijjhakūṭaṃ pabbatan”ti? “Evaṃ, bhante”. “Etassapi kho, bhikkhave, gijjhakūṭassa pabbatassa aññāva samaññā ahosi aññā paññatti.</p>
<p><a class="sc" id="6"></a><a id="p_11M_373" class="ms"></a>Passatha no tumhe, bhikkhave, imaṃ isigiliṃ pabbatan”ti? “Evaṃ, bhante”. <a class="wp" id="wp3"></a>“Imassa kho pana, bhikkhave, isigilissa pabbatassa esāva samaññā ahosi esā paññatti.</p>
<p><a class="sc" id="7"></a><a class="pts" id="pts3.69"></a><a id="p_11M_374" class="ms"></a>Bhūtapubbaṃ, bhikkhave, pañca pac­ce­ka­buddha­satāni imasmiṃ isigilismiṃ pabbate ciranivāsino ahesuṃ. Te imaṃ pabbataṃ pavisantā dissanti, paviṭṭhā na dissanti. Tamenaṃ manussā disvā evamāhaṃsu: ‘ayaṃ pabbato ime <span class="var" title="isayo (mr)" id="note165">isī</span> gilatī’ti; ‘isigili isigili’ tveva samaññā udapādi. <span class="var" title="acikkhissāmi vo (mr)" id="note166">Ācikkhissāmi</span>, bhikkhave, pac­ce­ka­buddhā­naṃ nāmāni; kittayissāmi, bhikkhave, pac­ce­ka­buddhā­naṃ nāmāni; desessāmi, bhikkhave, pac­ce­ka­buddhā­naṃ nāmāni. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="8"></a><a class="wp" id="wp4"></a><a id="p_11M_375" class="ms"></a><a class="msdiv" id="msdiv_134"></a>“Ariṭṭho nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; upariṭṭho nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; <span class="var" title="taggarasikhī (s1, mr)" id="note167">tagarasikhī</span> nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; yasassī nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; sudassano nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; piyadassī nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; gandhāro nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; piṇḍolo nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; upāsabho nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; nīto nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; tatho nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi, sutavā nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi; bhāvitatto nāma, bhikkhave, pac­ce­ka­sambud­dho imasmiṃ isigilismiṃ pabbate ciranivāsī ahosi.</p>
<blockquote class="gatha">
<p><a class="sc" id="9"></a><a class="wp" id="wp5"></a><a id="p_11M_376" class="ms"></a><a class="msdiv" id="msdiv_135"></a>Ye sattasārā anīghā nirāsā,<br>
<span class="var" title="pac­ce­ka­me­vaj­jha­ga­muṃ subodhiṃ (bj, s1-3, km, pts1)" id="note168">Pac­ce­ka­me­vaj­jha­ga­maṃsu bodhiṃ</span>;<br>
Tesaṃ visallāna naruttamānaṃ,<br>
Nāmāni me kittayato suṇātha.</p>
<p><a class="sc" id="10"></a><a id="p_11M_377" class="ms"></a>Ariṭṭho upariṭṭho tagarasikhī yasassī,<br>
Sudassano piyadassī ca <span class="var" title="buddho (bj, s1-3, km, pts1)" id="note169">susambuddho</span>;<br>
Gandhāro piṇḍolo upāsabho ca,<br>
Nīto tatho sutavā bhāvitatto.</p>
<p><a class="sc" id="11"></a><a class="wp" id="wp6"></a><a class="pts" id="pts3.70"></a><a id="p_11M_378" class="ms"></a>Sumbho subho <span class="var" title="methulo (bj, s1-3, km, pts1)" id="note170">matulo</span> aṭṭhamo ca,<br>
<span class="var" title="aṭṭhasumedho (mr)" id="note171">Athassumegho</span> anīgho sudāṭho;<br>
Paccekabuddhā bhava­netti­khīṇā,<br>
Hiṅgū ca hiṅgo ca mahānubhāvā.</p>
<p><a class="sc" id="12"></a><a id="p_11M_379" class="ms"></a>Dve jālino munino aṭṭhako ca,<br>
Atha kosallo buddho atho subāhu;<br>
Upanemiso nemiso santacitto,<br>
Sacco tatho virajo paṇḍito ca.</p>
<p><a class="sc" id="13"></a><a id="p_11M_380" class="ms"></a>Kāḷūpakāḷā vijito jito ca,<br>
Aṅgo ca paṅgo ca <span class="var" title="guticchito (s1-3)" id="note172">guttijito</span> ca;<br>
<span class="var" title="passī jahī upadhiṃ dukkhamūlaṃ (bj, pts1) | passīsajahi upadhiṃ dukkhamūlaṃ (s1) | passī jahi upadhiṃ dukkhamūlaṃ (s2, s3, km)" id="note173">Passi jahi upadhi­duk­kha­mūlaṃ</span>,<br>
Aparājito mārabalaṃ ajesi.</p>
<p><a class="sc" id="14"></a><a id="p_11M_381" class="ms"></a>Satthā pavattā sarabhaṅgo lomahaṃso,<br>
Uccaṅgamāyo asito anāsavo;<br>
Manomayo mānacchido ca bandhumā,<br>
Tadādhimutto vimalo ca ketumā.</p>
<p><a class="sc" id="15"></a><a id="p_11M_382" class="ms"></a>Ketumbharāgo ca mātaṅgo ariyo,<br>
Athaccuto accuta­gāmab­yāmako;<br>
Sumaṅgalo dabbilo supatiṭṭhito,<br>
Asayho khemābhirato ca sorato.</p>
<p><a class="sc" id="16"></a><a id="p_11M_383" class="ms"></a>Durannayo saṅgho athopi ujjayo,<br>
Aparo muni sayho anomanikkamo;<br>
Ānando nando upanando dvādasa,<br>
Bhāradvājo antima­deha­dhārī.</p>
<p><a class="sc" id="17"></a><a id="p_11M_384" class="ms"></a>Bodhi mahānāmo athopi uttaro,<br>
Kesī sikhī sundaro dvārabhājo;<br>
Tissūpatissā bha­va­bandha­nac­chidā,<br>
<span class="var" title="upasīdarī taṇhacchido ca sīdarī (bj, s1-3, km, pts1)" id="note174">Upasikhi taṇhacchido ca sikhari</span>.</p>
<p><a class="sc" id="18"></a><a id="p_11M_385" class="ms"></a>Buddho ahu maṅgalo vītarāgo,<br>
Usabhacchidā jāliniṃ dukkhamūlaṃ;<br>
Santaṃ padaṃ ajjha­ga­mo­panīto,<br>
Uposatho sundaro saccanāmo.</p>
<p><a class="sc" id="19"></a><a class="pts" id="pts3.71"></a><a id="p_11M_386" class="ms"></a>Jeto jayanto padumo uppalo ca,<br>
Padumuttaro rakkhito pabbato ca;<br>
Mānatthaddho sobhito vītarāgo,<br>
Kaṇho ca buddho suvimuttacitto.</p>
<p><a class="sc" id="20"></a><a class="wp" id="wp7"></a><a id="p_11M_387" class="ms"></a>Ete ca aññe ca mahānubhāvā,<br>
Paccekabuddhā bhava­netti­khīṇā;<br>
Te sabba­saṅgā­ti­gate mahesī,<br>
Parinibbute vandatha appameyye”ti.</p>
</blockquote>
<p class="endsection">Isigilisuttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Anupadavagga</span> <span class="hidden">Isigilisutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>