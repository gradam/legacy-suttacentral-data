<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn47">
<article>
<div class="hgroup">
<p class="division">Majjhima Nikāya 47</p>
<h1>Vīmaṃsakasutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts1.318"></a><a id="p_9M_1677" class="ms"></a><a class="msdiv" id="msdiv487"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: <a class="wp" id="wp2"></a>“vīmaṃsakena, bhikkhave, bhikkhunā parassa cetopariyāyaṃ <span class="var" title="ājānantena (pts1, mr) | ajānantena kinti (?)" id="note495">ajānantena</span> tathāgate samannesanā kātabbā ‘sammāsambuddho vā no vā’ iti viññāṇāyā”ti. <a class="wp" id="wp3"></a>“Bhagavaṃmūlakā no, bhante, dhammā, bhaga­vaṃ­nettikā bhaga­vaṃ­paṭi­saraṇā; sādhu vata, bhante, bhaga­van­taṃyeva paṭibhātu etassa bhāsitassa attho; bhagavato sutvā bhikkhū dhāressantī”ti. “Tena hi, bhikkhave, suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="wp" id="wp4"></a><a id="p_9M_1678" class="ms"></a><a class="msdiv" id="msdiv488"></a>“Vīmaṃsakena, bhikkhave, bhikkhunā parassa cetopariyāyaṃ ajānantena dvīsu dhammesu tathāgato samannesitabbo cak­khu­sota­viññeyyesu dhammesu: ‘ye saṅkiliṭṭhā cak­khu­sota­viññeyyā dhammā, saṃvijjanti vā te tathāgatassa no vā’ti? Tamenaṃ samannesamāno evaṃ jānāti: ‘ye saṅkiliṭṭhā cak­khu­sota­viññeyyā dhammā, na te tathāgatassa saṃvijjantī’ti. <span class="brnum">(1)</span></p>
<p><a class="sc" id="3"></a><a class="wp" id="wp5"></a><a id="p_9M_1679" class="ms"></a>Yato naṃ samannesamāno evaṃ jānāti: ‘ye saṅkiliṭṭhā cak­khu­sota­viññeyyā dhammā, na te tathāgatassa saṃvijjantī’ti, tato naṃ uttariṃ samannesati: ‘ye vītimissā cak­khu­sota­viññeyyā dhammā, saṃvijjanti vā te tathāgatassa no vā’ti? Tamenaṃ samannesamāno evaṃ jānāti: ‘ye vītimissā cak­khu­sota­viññeyyā dhammā, na te tathāgatassa saṃvijjantī’ti. <span class="brnum">(2)</span></p>
<p><a class="sc" id="4"></a><a class="wp" id="wp6"></a><a id="p_9M_1680" class="ms"></a>Yato naṃ samannesamāno evaṃ jānāti: ‘ye vītimissā cak­khu­sota­viññeyyā dhammā, na te tathāgatassa saṃvijjantī’ti, tato naṃ uttariṃ samannesati: ‘ye vodātā cak­khu­sota­viññeyyā dhammā, saṃvijjanti vā te tathāgatassa no vā’ti? Tamenaṃ samannesamāno evaṃ jānāti: ‘ye vodātā cak­khu­sota­viññeyyā dhammā, saṃvijjanti te tathāgatassā’ti. <span class="brnum">(3)</span></p>
<p><a class="sc" id="5"></a><a class="wp" id="wp7"></a><a id="p_9M_1681" class="ms"></a>Yato naṃ samannesamāno evaṃ jānāti: ‘ye vodātā cak­khu­sota­viññeyyā dhammā, saṃvijjanti te tathāgatassā’ti, tato naṃ uttariṃ samannesati: ‘dīgharattaṃ samāpanno ayamāyasmā imaṃ kusalaṃ dhammaṃ, udāhu ittara­samā­panno’ti? Tamenaṃ samannesamāno evaṃ jānāti: ‘dīgharattaṃ samāpanno ayamāyasmā imaṃ kusalaṃ dhammaṃ, nāyamāyasmā ittara­samā­panno’ti. <span class="brnum">(4)</span></p>
<p><a class="sc" id="6"></a><a class="wp" id="wp8"></a><a id="p_9M_1682" class="ms"></a>Yato naṃ samannesamāno evaṃ jānāti: ‘dīgharattaṃ samāpanno ayamāyasmā imaṃ kusalaṃ dhammaṃ, nāyamāyasmā ittara­samā­panno’ti, tato naṃ uttariṃ samannesati: ‘ñattajjhāpanno ayamāyasmā bhikkhu yasappatto, saṃvijjantassa idhekacce ādīnavā’ti? Na tāva, bhikkhave, bhikkhuno idhekacce ādīnavā saṃvijjanti yāva na ñattajjhāpanno hoti yasappatto. Yato ca kho, bhikkhave, bhikkhu ñattajjhāpanno hoti yasappatto, athassa idhekacce ādīnavā saṃvijjanti. Tamenaṃ samannesamāno evaṃ jānāti: ‘ñattajjhāpanno ayamāyasmā bhikkhu yasappatto, nāssa idhekacce ādīnavā saṃvijjantī’ti. <span class="brnum">(5)</span></p>
<p><a class="sc" id="7"></a><a class="wp" id="wp9"></a><a class="pts" id="pts1.319"></a><a id="p_9M_1683" class="ms"></a>Yato naṃ samannesamāno evaṃ jānāti: ‘ñattajjhāpanno ayamāyasmā bhikkhu yasappatto, nāssa idhekacce ādīnavā saṃvijjantī’ti, tato naṃ uttariṃ samannesati: ‘abhayūparato ayamāyasmā, nāyamāyasmā bhayūparato; vītarāgattā kāme na sevati khayā rāgassā’ti? Tamenaṃ samannesamāno evaṃ jānāti: ‘abhayūparato ayamāyasmā, nāyamāyasmā bhayūparato; vītarāgattā kāme na sevati khayā rāgassā’ti. <span class="brnum">(6)</span></p>
<p><a class="sc" id="8"></a><a class="wp" id="wp10"></a><a id="p_9M_1684" class="ms"></a>Tañce, bhikkhave, bhikkhuṃ pare evaṃ puccheyyuṃ: ‘ke panāyasmato ākārā, ke anvayā, yenāyasmā evaṃ vadesi—abhayūparato ayamāyasmā, nāyamāyasmā bhayūparato; vītarāgattā kāme na sevati khayā rāgassā’ti. Sammā byākaramāno, bhikkhave, bhikkhu evaṃ byākareyya: ‘tathā hi pana ayamāyasmā saṅghe vā viharanto eko vā viharanto, ye ca tattha sugatā ye ca tattha duggatā, ye ca tattha gaṇa­manu­sā­santi, ye ca idhekacce āmisesu sandissanti, ye ca idhekacce āmisena anupalittā, nāyamāyasmā taṃ tena avajānāti. Sammukhā kho pana metaṃ bhagavato sutaṃ sammukhā paṭiggahitaṃ—abha­yūpa­rato­hamasmi, nāhamasmi bhayūparato, vītarāgattā kāme na sevāmi khayā rāgassā’ti.</p>
<p><a class="sc" id="9"></a><a class="wp" id="wp11"></a><a id="p_9M_1685" class="ms"></a><a class="msdiv" id="msdiv489"></a>Tatra, bhikkhave, tathāgatova uttariṃ paṭi­pucchi­tabbo: ‘ye saṅkiliṭṭhā cak­khu­sota­viññeyyā dhammā, saṃvijjanti vā te tathāgatassa no vā’ti? Byākaramāno, bhikkhave, tathāgato evaṃ byākareyya: ‘ye saṅkiliṭṭhā cak­khu­sota­viññeyyā dhammā, na te tathāgatassa saṃvijjantī’ti. <span class="brnum">(1)</span></p>
<p><a class="sc" id="10"></a><a class="wp" id="wp12"></a><a id="p_9M_1686" class="ms"></a>‘Ye vītimissā cak­khu­sota­viññeyyā dhammā, saṃvijjanti vā te tathāgatassa no vā’ti? Byākaramāno, bhikkhave, tathāgato evaṃ byākareyya: ‘ye vītimissā cak­khu­sota­viññeyyā dhammā, na te tathāgatassa saṃvijjantī’ti. <span class="brnum">(2)</span></p>
<p><a class="sc" id="11"></a><a class="wp" id="wp13"></a><a id="p_9M_1687" class="ms"></a>‘Ye vodātā cak­khu­sota­viññeyyā dhammā, saṃvijjanti vā te tathāgatassa no vā’ti? Byākaramāno, bhikkhave, tathāgato evaṃ byākareyya: ‘ye vodātā cak­khu­sota­viññeyyā dhammā, saṃvijjanti te tathāgatassa; <span class="var" title="eta­patho­hamasmi etagocaro (bj, s1-3, km, pts1)" id="note496">etaṃ pathohamasmi, etaṃ gocaro</span>, no ca tena tammayo’ti. <span class="brnum">(3)</span></p>
<p><a class="sc" id="12"></a><a class="wp" id="wp14"></a><a class="pts" id="pts1.320"></a><a id="p_9M_1688" class="ms"></a>Evaṃvādiṃ kho, bhikkhave, satthāraṃ arahati sāvako upasaṅkamituṃ dhammas­savanāya. Tassa satthā dhammaṃ deseti uttaruttariṃ paṇītapaṇītaṃ kaṇha­sukka­sap­pa­ṭibhā­gaṃ. Yathā yathā kho, bhikkhave, bhikkhuno satthā dhammaṃ deseti uttaruttariṃ paṇītapaṇītaṃ kaṇha­sukka­sap­pa­ṭibhā­gaṃ tathā tathā so tasmiṃ dhamme abhiññāya idhekaccaṃ dhammaṃ dhammesu niṭṭhaṃ gacchati, satthari pasīdati: ‘sammāsambuddho bhagavā, svākkhāto bhagavatā dhammo, suppaṭipanno saṅgho’ti. <a class="wp" id="wp15"></a>Tañce, bhikkhave, bhikkhuṃ pare evaṃ puccheyyuṃ: ‘ke panāyasmato ākārā, ke anvayā, yenāyasmā evaṃ vadesi—sammāsambuddho bhagavā, svākkhāto bhagavatā dhammo, suppaṭipanno saṅgho’ti? Sammā byākaramāno, bhikkhave, bhikkhu evaṃ byākareyya: ‘idhāhaṃ, āvuso, yena bhagavā tenupasaṅkamiṃ dhammas­savanāya. Tassa me bhagavā dhammaṃ deseti uttaruttariṃ paṇītapaṇītaṃ kaṇha­sukka­sap­pa­ṭibhā­gaṃ. Yathā yathā me, āvuso, bhagavā dhammaṃ deseti uttaruttariṃ paṇītapaṇītaṃ kaṇha­sukka­sap­pa­ṭibhā­gaṃ tathā tathāhaṃ tasmiṃ dhamme abhiññāya idhekaccaṃ dhammaṃ dhammesu niṭṭhamagamaṃ, satthari pasīdiṃ—sammāsambuddho bhagavā, svākkhāto bhagavatā, dhammo, suppaṭipanno saṅgho’ti.</p>
<p><a class="sc" id="13"></a><a class="wp" id="wp16"></a><a id="p_9M_1689" class="ms"></a><a class="msdiv" id="msdiv490"></a>Yassa kassaci, bhikkhave, imehi ākārehi imehi padehi imehi byañjanehi tathāgate saddhā niviṭṭhā hoti mūlajātā patiṭṭhitā, ayaṃ vuccati, bhikkhave, ākāravatī saddhā dassanamūlikā, daḷhā; asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ. Evaṃ kho, bhikkhave, tathāgate dhamma­sa­manne­sanā hoti. Evañca pana tathāgato dhamma­tā­susa­manniṭ­ṭho hotī”ti.</p>
<p><a class="sc" id="14"></a><a id="p_9M_1690" class="ms"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Vīmaṃ­sa­ka­suttaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Cūḷa­yamaka­vagga</span> <span class="hidden">Vīmaṃsakasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>