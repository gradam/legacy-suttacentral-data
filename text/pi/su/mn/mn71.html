<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn71">
<article>
<div class="hgroup">
<p class="division">Majjhima Nikāya 71</p>
<h1><span class="var" title="tevijja­vaccha­gotta­suttaṃ (bj) | cūḷa­vaccha­gotta­suttaṃ (s1-3)" id="note232">Tevijja­vaccha­sutta</span></h1>
</div>
<p><a class="sc" id="1"></a><a class="wp" id="wp1"></a><a class="ms" id="p_10M_517"></a><a class="msdiv" id="msdiv185"></a><span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. <a class="wp" id="wp2"></a>Tena kho pana samayena vacchagotto paribbājako ekapuṇḍarīke parib­bāja­kā­rāme paṭivasati. <a class="wp" id="wp3"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya vesāliṃ piṇḍāya pāvisi. Atha kho bhagavato etadahosi: “atippago kho tāva vesāliyaṃ piṇḍāya carituṃ; yannūnāhaṃ yena ekapuṇḍarīko parib­bāja­kā­rāmo yena vacchagotto paribbājako tenu­pasaṅka­meyyan”ti. Atha kho bhagavā yena ekapuṇḍarīko parib­bāja­kā­rāmo yena vacchagotto paribbājako tenupasaṅkami. <a class="wp" id="wp4"></a>Addasā kho vacchagotto paribbājako bhagavantaṃ dūratova āgacchantaṃ. Disvāna bhagavantaṃ etadavoca:</p>
<p><a class="sc" id="2"></a><a class="pts" id="pts1.482"></a><a class="ms" id="p_10M_518"></a>“Etu kho, bhante, bhagavā. Svāgataṃ, bhante, bhagavato. Cirassaṃ kho, bhante, bhagavā imaṃ pariyāyamakāsi yadidaṃ idhāgamanāya. Nisīdatu, bhante, bhagavā idamāsanaṃ paññattan”ti. Nisīdi bhagavā paññatte āsane. Vacchagottopi kho paribbājako aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinno kho vacchagotto paribbājako bhagavantaṃ etadavoca: <a class="wp" id="wp5"></a>“sutaṃ metaṃ, bhante: ‘samaṇo gotamo sabbaññū sabbadassāvī, aparisesaṃ ñāṇadassanaṃ paṭijānāti, carato ca me tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitan’ti. Ye te, bhante, evamāhaṃsu: ‘samaṇo gotamo sabbaññū sabbadassāvī, aparisesaṃ ñāṇadassanaṃ paṭijānāti, carato ca me tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitan’ti, kacci te, bhante, bhagavato vuttavādino, na ca bhagavantaṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko vādānuvādo gārayhaṃ ṭhānaṃ āgacchatī”ti?</p>
<p><a class="sc" id="3"></a><a class="ms" id="p_10M_519"></a>“Ye te, vaccha, evamāhaṃsu: ‘samaṇo gotamo sabbaññū sabbadassāvī, aparisesaṃ ñāṇadassanaṃ paṭijānāti, carato ca me tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitan’ti, na me te vuttavādino, abbhācikkhanti ca pana maṃ asatā abhūtenā”ti.</p>
<p><a class="sc" id="4"></a><a class="wp" id="wp6"></a><a class="ms" id="p_10M_520"></a><a class="msdiv" id="msdiv186"></a>“Kathaṃ byākaramānā pana mayaṃ, bhante, vuttavādino ceva bhagavato assāma, na ca bhagavantaṃ abhūtena abbhā­cik­khey­yāma, dhammassa cānudhammaṃ byākareyyāma, na ca koci sahadhammiko vādānuvādo gārayhaṃ ṭhānaṃ āgaccheyyā”ti?</p>
<p><a class="sc" id="5"></a><a class="ms" id="p_10M_521"></a>“‘Tevijjo samaṇo gotamo’ti kho, vaccha, byākaramāno vuttavādī ceva me assa, na ca maṃ abhūtena abbhācikkheyya, dhammassa cānudhammaṃ byākareyya, na ca koci sahadhammiko vādānuvādo gārayhaṃ ṭhānaṃ āgaccheyya. <a class="wp" id="wp7"></a>Ahañhi, vaccha, yāvadeva ākaṅkhāmi anekavihitaṃ pubbenivāsaṃ anussarāmi, seyyathidaṃ—ekampi jātiṃ dvepi jātiyo … pe … iti sākāraṃ sauddesaṃ anekavihitaṃ pubbenivāsaṃ anussarāmi. <a class="wp" id="wp8"></a>Ahañhi, vaccha, yāvadeva ākaṅkhāmi dibbena cakkhunā visuddhena atik­kanta­mānusa­kena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate … pe … yathākammūpage satte pajānāmi. <a class="wp" id="wp9"></a>Ahañhi, vaccha, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharāmi.</p>
<p><a class="sc" id="6"></a><a class="wp" id="wp10"></a><a class="pts" id="pts1.483"></a><a class="ms" id="p_10M_522"></a>‘Tevijjo samaṇo gotamo’ti kho, vaccha, byākaramāno vuttavādī ceva me assa, na ca maṃ abhūtena abbhācikkheyya, dhammassa cānudhammaṃ byākareyya, na ca koci sahadhammiko vādānuvādo gārayhaṃ ṭhānaṃ āgaccheyyā”ti.</p>
<p><a class="sc" id="7"></a><a class="wp" id="wp11"></a><a class="ms" id="p_10M_523"></a>Evaṃ vutte, vacchagotto paribbājako bhagavantaṃ etadavoca: “atthi nu kho, bho gotama, koci gihī gihisaṃyojanaṃ appahāya kāyassa bhedā duk­khas­santa­karo”ti? “Natthi kho, vaccha, koci gihī gihisaṃyojanaṃ appahāya kāyassa bhedā duk­khas­santa­karo”ti.</p>
<p><a class="sc" id="8"></a><a class="wp" id="wp12"></a><a class="ms" id="p_10M_524"></a>“Atthi pana, bho gotama, koci gihī gihisaṃyojanaṃ appahāya kāyassa bhedā saggūpago”ti? “Na kho, vaccha, ekaṃyeva sataṃ na dve satāni na tīṇi satāni na cattāri satāni na pañca satāni, <span class="var" title="atthi kho" id="note233">atha kho</span> bhiyyova ye gihī gihisaṃyojanaṃ appahāya kāyassa bhedā saggūpagā”ti.</p>
<p><a class="sc" id="9"></a><a class="wp" id="wp13"></a><a class="ms" id="p_10M_525"></a>“Atthi nu kho, bho gotama, koci <span class="var" title="ājīviko (mr)" id="note234">ājīvako</span> kāyassa bhedā duk­khas­santa­karo”ti? “Natthi kho, vaccha, koci ājīvako kāyassa bhedā duk­khas­santa­karo”ti.</p>
<p><a class="sc" id="10"></a><a class="wp" id="wp14"></a><a class="ms" id="p_10M_526"></a>“Atthi pana, bho gotama, koci ājīvako kāyassa bhedā saggūpago”ti? “Ito <span class="var" title="ito kho vaccha ekanavute kappe (mr)" id="note235">kho so, vaccha, ekanavuto kappo</span> yamahaṃ anussarāmi, nābhijānāmi kañci ājīvakaṃ saggūpagaṃ aññatra ekena; sopāsi kammavādī kiriyavādī”ti. <a class="wp" id="wp15"></a>“Evaṃ sante, bho gotama, suññaṃ aduṃ titthāyatanaṃ antamaso saggūpagenapī”ti? “Evaṃ, vaccha, suññaṃ aduṃ titthāyatanaṃ antamaso saggūpagenapī”ti.</p>
<p><a class="sc" id="11"></a><a class="ms" id="p_10M_527"></a>Idamavoca bhagavā. Attamano vacchagotto paribbājako bhagavato bhāsitaṃ abhinandīti.</p>
<p class="endsection">Tevijja­vaccha­suttaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Parib­bāja­ka­vagga</span> <span class="hidden">Tevijja­vaccha­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>