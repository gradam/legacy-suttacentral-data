<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="mn120" class="hgroup">
<p class="division">Majjhima Nikāya 120</p>
<h1>Saṅkhārupapattisutta</h1>
</div>
<p>
<a class="sc" id="1"></a>
<a id="p_11M_475" class="ms"></a>
<a class="msdiv" id="msdiv_160"></a>

<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū
bhagavato paccassosuṃ. Bhagavā etadavoca: “<span class="var" title='[{"eds":["bj","pts1"],"var":"saṅkhāruppattiṃ "},{"eds":["si","s1","s2","s3","km"],"var":"saṅkhārūpapattiṃ "}]'>saṅkhārupapattiṃ</span> vo, bhikkhave,
desessāmi, taṃ suṇātha, sādhukaṃ manasi karotha, bhāsissāmī”ti. “Evaṃ,
bhante”ti kho te bhikkhū bhagavato paccassosuṃ. Bhagavā etadavoca:</p>
<p>
<a class="sc" id="2"></a>
<a class="pts" id="pts3.100"></a>
<a id="p_11M_476" class="ms"></a>
<a class="msdiv" id="msdiv_161"></a>
“Idha, bhikkhave, bhikkhu saddhāya samannāgato hoti, sīlena samannāgato hoti,
sutena samannāgato hoti, cāgena samannāgato hoti, paññāya samannāgato hoti.
Tassa evaṃ hoti: ‘aho vatāhaṃ kāyassa bhedā paraṃ maraṇā <span class="var" title='[{"eds":["s1","s2","s3","km"],"var":"khattiyamahāsālānaṃ vā "}]'>khattiyamahāsālānaṃ</span>
sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ
cittaṃ bhāveti. Tassa te saṅkhārā ca vihārā ca evaṃ bhāvitā evaṃ bahulīkatā
<span class="var" title='[{"eds":["bj","s1","s2","s3","km"],"var":"tatrūpapattiyā "},{"eds":["pts1"],"var":"tatruppattiyā "}]'>tatrupapattiyā</span> saṃvattanti. Ayaṃ, bhikkhave, maggo ayaṃ paṭipadā tatrupapattiyā
saṃvattati.</p>
<p>
<a class="sc" id="3"></a>
<a id="p_11M_477" class="ms"></a>
<a class="msdiv" id="msdiv_162"></a>
Puna caparaṃ, bhikkhave, bhikkhu saddhāya samannāgato hoti, sīlena samannāgato
hoti, sutena samannāgato hoti, cāgena samannāgato hoti, paññāya samannāgato
hoti. Tassa evaṃ hoti: ‘aho vatāhaṃ kāyassa bhedā paraṃ maraṇā
<span class="var" title='[{"eds":["s1","s2","s3","km","pts1"],"var":"brāhmaṇamahāsālānaṃ vā ...pe... gahapatimahāsālānaṃ vā "}]'>brāhmaṇamahāsālānaṃ … pe … gahapatimahāsālānaṃ</span> sahabyataṃ upapajjeyyan’ti. So
taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa te saṅkhārā
ca vihārā ca evaṃ bhāvitā evaṃ bahulīkatā tatrupapattiyā saṃvattanti. Ayaṃ,
bhikkhave, maggo ayaṃ paṭipadā tatrupapattiyā saṃvattati.</p>
<p>
<a class="sc" id="4"></a>
<a id="p_11M_478" class="ms"></a>
<a class="msdiv" id="msdiv_163"></a>
<q class="open" style="background: yellow" id="236" title=" etthantare pāṭho syā1, syā2 potthakesu">

Puna caparaṃ, bhikkhave, bhikkhu saddhāya samannāgato hoti, sīlena samannāgato
hoti, sutena samannāgato hoti, cāgena samannāgato hoti, paññāya samannāgato
hoti. Tassa sutaṃ hoti: ‘<span class="var" title='[{"eds":["bj","s1","s2","s3","km","pts1"],"var":"cātummahārājikā "}]'>cātumahārājikā</span> devā dīghāyukā vaṇṇavanto
sukhabahulā’ti. Tassa evaṃ hoti: ‘aho vatāhaṃ kāyassa bhedā paraṃ maraṇā
cātumahārājikānaṃ devānaṃ sahabyataṃ upapajjeyyan’ti. So taṃ cittaṃ dahati, taṃ
cittaṃ adhiṭṭhāti, taṃ cittaṃ bhāveti. Tassa te saṅkhārā ca vihārā ca evaṃ
bhāvitā evaṃ bahulīkatā tatrupapattiyā saṃvattanti. Ayaṃ, bhikkhave, maggo ayaṃ
paṭipadā tatrupapattiyā saṃvattati</q>.</p>
<p>
<a class="sc" id="5"></a>
<a id="p_11M_479" class="ms"></a>
<a class="msdiv" id="msdiv_164"></a>
Puna caparaṃ, bhikkhave, bhikkhu saddhāya samannāgato hoti, sīlena samannāgato
hoti, sutena samannāgato hoti, cāgena samannāgato hoti, paññāya samannāgato
hoti. Tassa sutaṃ hoti–  tāvatiṃsā devā … pe … yāmā devā … tusitā devā …
nimmānaratī devā … paranimmitavasavattī devā dīghāyukā vaṇṇavanto
sukhabahulāti. Tassa evaṃ hoti: ‘aho vatāhaṃ kāyassa bhedā paraṃ maraṇā
paranimmitavasavattīnaṃ devānaṃ sahabyataṃ upapajjeyyan’ti. So taṃ cittaṃ
dahati, taṃ cittaṃ adhiṭṭhāti, taṃ cittaṃ bhāveti. Tassa te saṅkhārā ca vihārā
ca evaṃ bhāvitā evaṃ bahulīkatā tatrupapattiyā saṃvattanti. Ayaṃ, bhikkhave,
maggo ayaṃ paṭipadā tatrupapattiyā saṃvattati.</p>
<p>
<a class="sc" id="6"></a>
<a class="pts" id="pts3.101"></a>
<a id="p_11M_480" class="ms"></a>
<a class="msdiv" id="msdiv_165"></a>
Puna caparaṃ, bhikkhave, bhikkhu saddhāya samannāgato hoti, sīlena samannāgato
hoti, sutena samannāgato hoti, cāgena samannāgato hoti, paññāya samannāgato
hoti. Tassa sutaṃ hoti: ‘sahasso brahmā dīghāyuko vaṇṇavā sukhabahulo’ti.
Sahasso, bhikkhave, brahmā <span class="var" title='[{"eds":["bj"],"var":"sahassiṃ lokadhātuṃ "},{"eds":["s1","s2","s3","pts1"],"var":"sahassīlokadhātuṃ "}]'>sahassilokadhātuṃ</span> pharitvā <span class="var" title='[{"eds":["mr"],"var":"adhimuñcitvā "}]'>adhimuccitvā</span> viharati.
Yepi tattha sattā upapannā tepi pharitvā adhimuccitvā viharati. Seyyathāpi,
bhikkhave, cakkhumā puriso ekaṃ āmaṇḍaṃ hatthe karitvā paccavekkheyya; evameva
kho, bhikkhave, sahasso brahmā sahassilokadhātuṃ pharitvā adhimuccitvā
viharati. Yepi tattha sattā upapannā tepi pharitvā adhimuccitvā viharati. Tassa
evaṃ hoti: ‘aho vatāhaṃ kāyassa bhedā paraṃ maraṇā sahassassa brahmuno
sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ
cittaṃ bhāveti. Tassa te saṅkhārā ca vihārā ca evaṃ bhāvitā evaṃ bahulīkatā
tatrupapattiyā saṃvattanti. Ayaṃ, bhikkhave, maggo ayaṃ paṭipadā tatrupapattiyā
saṃvattati.</p>
<p>
<a class="sc" id="7"></a>
<a id="p_11M_481" class="ms"></a>
<a class="msdiv" id="msdiv_166"></a>
Puna caparaṃ, bhikkhave, bhikkhu saddhāya samannāgato hoti, sīlena samannāgato
hoti, sutena … cāgena … paññāya samannāgato hoti. Tassa sutaṃ hoti–  dvisahasso
brahmā … pe … tisahasso brahmā … catusahasso brahmā … pañcasahasso brahmā
dīghāyuko vaṇṇavā sukhabahuloti. Pañcasahasso, bhikkhave, brahmā
pañcasahassilokadhātuṃ pharitvā adhimuccitvā viharati. Yepi tattha sattā
upapannā tepi pharitvā adhimuccitvā viharati. Seyyathāpi, bhikkhave, cakkhumā
puriso pañca āmaṇḍāni hatthe karitvā paccavekkheyya; evameva kho, bhikkhave,
pañcasahasso brahmā pañcasahassilokadhātuṃ pharitvā adhimuccitvā viharati. Yepi
tattha sattā upapannā tepi pharitvā adhimuccitvā viharati. Tassa evaṃ hoti:
‘aho vatāhaṃ kāyassa bhedā paraṃ maraṇā pañcasahassassa brahmuno sahabyataṃ
upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ
bhāveti. Tassa te saṅkhārā ca vihārā ca evaṃ bhāvitā evaṃ bahulīkatā
tatrupapattiyā saṃvattanti. Ayaṃ, bhikkhave, maggo ayaṃ paṭipadā tatrupapattiyā
saṃvattati.</p>
<p>
<a class="sc" id="8"></a>
<a class="pts" id="pts3.102"></a>
<a id="p_11M_482" class="ms"></a>
<a class="msdiv" id="msdiv_167"></a>
Puna caparaṃ, bhikkhave, bhikkhu saddhāya samannāgato hoti, sīlena samannāgato
hoti, sutena … cāgena … paññāya samannāgato hoti. Tassa sutaṃ hoti:
‘dasasahasso brahmā dīghāyuko vaṇṇavā sukhabahulo’ti. Dasasahasso, bhikkhave,
brahmā dasasahassilokadhātuṃ pharitvā adhimuccitvā viharati. Yepi tattha sattā
upapannā tepi pharitvā adhimuccitvā viharati. Seyyathāpi, bhikkhave, maṇi
veḷuriyo subho jātimā aṭṭhaṃso suparikammakato paṇḍukambale nikkhitto <span class="var" title='[{"eds":["s1","s2","s3","km"],"var":"bhāsati ca tapati ca "},{"eds":["pts1"],"var":"bhāsati ca "}]'>bhāsate
ca tapate ca</span> virocati ca; evameva kho, bhikkhave, dasasahasso brahmā
dasasahassilokadhātuṃ pharitvā adhimuccitvā viharati. Yepi tattha sattā
upapannā tepi pharitvā adhimuccitvā viharati. Tassa evaṃ hoti: ‘aho vatāhaṃ
kāyassa bhedā paraṃ maraṇā dasasahassassa brahmuno sahabyataṃ upapajjeyyan’ti.
So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa te
saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti.
Ayaṃ, bhikkhave, maggo ayaṃ paṭipadā tatrupapattiyā saṃvattati.</p>
<p>
<a class="sc" id="9"></a>
<a id="p_11M_483" class="ms"></a>
<a class="msdiv" id="msdiv_168"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa sutaṃ hoti: ‘satasahasso brahmā
dīghāyuko vaṇṇavā sukhabahulo’ti. Satasahasso, bhikkhave, brahmā
satasahassilokadhātuṃ pharitvā adhimuccitvā viharati. Yepi tattha sattā
upapannā tepi pharitvā adhimuccitvā viharati. Seyyathāpi, bhikkhave, <span class="var" title='[{"eds":["bj","s1","s2","s3","km","pts1"],"var":"nekkhaṃ "}]'>nikkhaṃ</span>
jambonadaṃ dakkhakammāraputtaukkāmukhasukusalasampahaṭṭhaṃ paṇḍukambale
nikkhittaṃ bhāsate ca tapate ca virocati ca; evameva kho, bhikkhave,
satasahasso brahmā satasahassilokadhātuṃ pharitvā adhimuccitvā viharati. Yepi
tattha sattā upapannā tepi pharitvā adhimuccitvā viharati. Tassa evaṃ hoti:
‘aho vatāhaṃ kāyassa bhedā paraṃ maraṇā satasahassassa brahmuno sahabyataṃ
upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ
bhāveti. Tassa te saṅkhārā ca vihārā ca evaṃ bhāvitā evaṃ bahulīkatā
tatrupapattiyā saṃvattanti. Ayaṃ, bhikkhave, maggo ayaṃ paṭipadā tatrupapattiyā
saṃvattati.</p>
<p>
<a class="sc" id="10"></a>
<a id="p_11M_484" class="ms"></a>
<a class="msdiv" id="msdiv_169"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa sutaṃ hoti–  ābhā devā … pe …
parittābhā devā … appamāṇābhā devā … ābhassarā devā dīghāyukā vaṇṇavanto
sukhabahulāti. Tassa evaṃ hoti: ‘aho vatāhaṃ kāyassa bhedā paraṃ maraṇā
ābhassarānaṃ devānaṃ sahabyataṃ upapajjeyyan’ti. So taṃ cittaṃ dahati, taṃ
cittaṃ adhiṭṭhāti, taṃ cittaṃ bhāveti. Tassa te saṅkhārā ca vihārā ca evaṃ
bhāvitā evaṃ bahulīkatā tatrupapattiyā saṃvattanti. Ayaṃ, bhikkhave, maggo ayaṃ
paṭipadā tatrupapattiyā saṃvattati.</p>
<p>
<a class="sc" id="11"></a>
<a id="p_11M_485" class="ms"></a>
<a class="msdiv" id="msdiv_170"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa sutaṃ hoti–  parittasubhā devā … pe …
appamāṇasubhā devā … subhakiṇhā devā dīghāyukā vaṇṇavanto sukhabahulāti. Tassa
evaṃ hoti: ‘aho vatāhaṃ kāyassa bhedā paraṃ maraṇā subhakiṇhānaṃ devānaṃ
sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ
cittaṃ bhāveti. Tassa te saṅkhārā ca vihārā ca evaṃ bhāvitā evaṃ bahulīkatā
tatrupapattiyā saṃvattanti. Ayaṃ, bhikkhave, maggo ayaṃ paṭipadā tatrupapattiyā
saṃvattati.</p>
<p>
<a class="sc" id="12"></a>
<a class="pts" id="pts3.103"></a>
<a id="p_11M_486" class="ms"></a>
<a class="msdiv" id="msdiv_171"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa sutaṃ hoti–  vehapphalā devā … pe …
avihā devā … atappā devā … sudassā devā … sudassī devā … akaniṭṭhā devā
dīghāyukā vaṇṇavanto sukhabahulāti. Tassa evaṃ hoti: ‘aho vatāhaṃ kāyassa bhedā
paraṃ maraṇā akaniṭṭhānaṃ devānaṃ sahabyataṃ upapajjeyyan’ti. So taṃ cittaṃ
dahati, taṃ cittaṃ adhiṭṭhāti, taṃ cittaṃ bhāveti. Tassa te saṅkhārā ca vihārā
ca evaṃ bhāvitā evaṃ bahulīkatā tatrupapattiyā saṃvattanti. Ayaṃ, bhikkhave,
maggo ayaṃ paṭipadā tatrupapattiyā saṃvattati.</p>
<p>
<a class="sc" id="13"></a>
<a id="p_11M_487" class="ms"></a>
<a class="msdiv" id="msdiv_172"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa sutaṃ hoti: ‘ākāsānañcāyatanūpagā devā
dīghāyukā ciraṭṭhitikā sukhabahulā’ti. Tassa evaṃ hoti: ‘aho vatāhaṃ kāyassa
bhedā paraṃ maraṇā ākāsānañcāyatanūpagānaṃ devānaṃ sahabyataṃ upapajjeyyan’ti.
So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa te
saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti.
Ayaṃ, bhikkhave, maggo ayaṃ paṭipadā tatrupapattiyā saṃvattati.</p>
<p>
<a class="sc" id="14"></a>
<a id="p_11M_488" class="ms"></a>
<a class="msdiv" id="msdiv_173"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa sutaṃ hoti: ‘viññāṇañcāyatanūpagā devā
dīghāyukā ciraṭṭhitikā sukhabahulā’ti. Tassa evaṃ hoti: ‘aho vatāhaṃ kāyassa
bhedā paraṃ maraṇā viññāṇañcāyatanūpagānaṃ devānaṃ sahabyataṃ upapajjeyyan’ti.
So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa te
saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti.
Ayaṃ, bhikkhave, maggo ayaṃ paṭipadā tatrupapattiyā saṃvattati.</p>
<p>
<a class="sc" id="15"></a>
<a id="p_11M_489" class="ms"></a>
<a class="msdiv" id="msdiv_174"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa sutaṃ hoti–  ākiñcaññāyatanūpagā devā
… pe … nevasaññānāsaññāyatanūpagā devā dīghāyukā ciraṭṭhitikā sukhabahulāti.
Tassa evaṃ hoti: ‘aho vatāhaṃ kāyassa bhedā paraṃ maraṇā nevasaññānāsaññāyatanūpagānaṃ devānaṃ sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. Ayaṃ, bhikkhave, maggo ayaṃ paṭipadā tatrupapattiyā saṃvattati.</p>
<p>
<a class="sc" id="16"></a>
<a id="p_11M_490" class="ms"></a>
<a class="msdiv" id="msdiv_175"></a>
Puna caparaṃ, bhikkhave, bhikkhu saddhāya samannāgato hoti, sīlena … sutena …
cāgena … paññāya samannāgato hoti. Tassa evaṃ hoti: ‘aho vatāhaṃ āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja vihareyyan’ti. So āsavānaṃ khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayaṃ, bhikkhave, bhikkhu <span class="var" title='[{"eds":["bj"],"var":"na katthaci upapajjati, na kuhiñci upapajjatīti "},{"eds":["pts1"],"var":"na katthaci uppajjati na kuhiñci uppajjatīti "},{"eds":["mr"],"var":"na katthaci upapajjati, na kuhiñci upasampajja viharatīti. "}]'>na katthaci upapajjatī”ti</span>.</p>
<p>
<a class="sc" id="17"></a>
<a id="p_11M_491" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Saṅkhārupapattisuttaṃ niṭṭhitaṃ dasamaṃ.</p>
<p class="endsutta">Anupadavaggo niṭṭhito dutiyo.</p>
<blockquote class="uddanagatha">
<p>
<a class="sc" id="18"></a>
<a id="p_11M_495" class="ms"></a>
Anupada sodhana porisadhammo,<br>
Sevitabba bahudhātu vibhatti;<br>
Buddhassa kittināma cattārīsena,<br>
<span class="var" title='[{"note":"ito paraṃ sī potthake evampi dissati— anupada sodhana porisa dhammā,"}]'>Ānāpāno kāyagato upapatti</span>.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Anupadavagga</span>
<span class="hidden">Saṅkhārupapattisutta</span>
</div>
</section>
<a class="previous" href="/pi/mn119">◀ Majjhima Nikāya  119</a><a class="top" href="#"> ▲ TOP </a><a class="next" href="/pi/mn121">Majjhima Nikāya  121 ▶</a>
</div>
</body>
</html>