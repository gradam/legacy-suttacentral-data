<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="mn44" class="hgroup">
<p class="division">Majjhima Nikāya 44</p>
<h1>Cūḷavedallasutta</h1>
</div>
<p>
<a class="sc" id="1"></a>
<a class="pts" id="pts1.299"></a>
<a id="p_9M_1577" class="ms"></a>
<a class="msdiv" id="msdiv_460"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Atha kho
visākho upāsako yena dhammadinnā bhikkhunī tenupasaṅkami; upasaṅkamitvā
dhammadinnaṃ bhikkhuniṃ abhivādetvā ekamantaṃ nisīdi. Ekamantaṃ nisinno kho
visākho upāsako dhammadinnaṃ bhikkhuniṃ etadavoca: “‘sakkāyo sakkāyo’ti, ayye,
vuccati. Katamo nu kho, ayye, sakkāyo vutto bhagavatā”ti? “Pañca kho ime, āvuso
visākha, upādānakkhandhā sakkāyo vutto bhagavatā, seyyathidaṃ– 
rūpupādānakkhandho, vedanupādānakkhandho, saññupādānakkhandho,
saṅkhārupādānakkhandho, viññāṇupādānakkhandho. Ime kho, āvuso visākha,
pañcupādānakkhandhā sakkāyo vutto bhagavatā”ti.</p>
<p>
<a class="sc" id="2"></a>
<a id="p_9M_1578" class="ms"></a>
“Sādhayye”ti kho visākho upāsako dhammadinnāya bhikkhuniyā bhāsitaṃ
abhinanditvā anumoditvā dhammadinnaṃ bhikkhuniṃ uttariṃ pañhaṃ apucchi:
“‘sakkāyasamudayo sakkāyasamudayo’ti, ayye, vuccati. Katamo nu kho, ayye,
sakkāyasamudayo vutto bhagavatā”ti? “Yāyaṃ, āvuso visākha, taṇhā ponobbhavikā
nandīrāgasahagatā tatratatrābhinandinī, seyyathidaṃ–  kāmataṇhā bhavataṇhā
vibhavataṇhā; ayaṃ kho, āvuso visākha, sakkāyasamudayo vutto bhagavatā”ti.</p>
<p>
<a class="sc" id="3"></a>
<a id="p_9M_1579" class="ms"></a>
“‘Sakkāyanirodho sakkāyanirodho’ti, ayye, vuccati. Katamo nu kho, ayye,
sakkāyanirodho vutto bhagavatā”ti?</p>
<p>
<a class="sc" id="4"></a>
<a id="p_9M_1580" class="ms"></a>
“Yo kho, āvuso visākha, tassāyeva taṇhāya asesavirāganirodho cāgo paṭinissaggo
mutti anālayo; ayaṃ kho, āvuso visākha, sakkāyanirodho vutto bhagavatā”ti.</p>
<p>
<a class="sc" id="5"></a>
<a id="p_9M_1581" class="ms"></a>
“‘Sakkāyanirodhagāminī paṭipadā sakkāyanirodhagāminī paṭipadā’ti, ayye,
vuccati. Katamā nu kho, ayye, sakkāyanirodhagāminī paṭipadā vuttā
bhagavatā”ti?</p>
<p>
<a class="sc" id="6"></a>
<a id="p_9M_1582" class="ms"></a>
“Ayameva kho, āvuso visākha, ariyo aṭṭhaṅgiko maggo sakkāyanirodhagāminī
paṭipadā vuttā bhagavatā, seyyathidaṃ–  sammādiṭṭhi sammāsaṅkappo sammāvācā
sammākammanto sammāājīvo sammāvāyāmo sammāsati sammāsamādhī”ti.</p>
<p>
<a class="sc" id="7"></a>
<a class="pts" id="pts1.300"></a>
<a id="p_9M_1583" class="ms"></a>
“Taññeva nu kho, ayye, upādānaṃ <span class="var" title='[{"eds":["bj"],"var":"teva "}]'>te</span> pañcupādānakkhandhā udāhu aññatra
pañcahupādānakkhandhehi upādānan”ti? “Na kho, āvuso visākha, taññeva upādānaṃ
te pañcupādānakkhandhā, nāpi aññatra pañcahupādānakkhandhehi upādānaṃ. Yo kho,
āvuso visākha, pañcasu upādānakkhandhesu chandarāgo taṃ tattha upādānan”ti.</p>
<p>
<a class="sc" id="8"></a>
<a id="p_9M_1584" class="ms"></a>
<a class="msdiv" id="msdiv_461"></a>
“Kathaṃ panāyye, sakkāyadiṭṭhi hotī”ti? “Idhāvuso visākha, assutavā puthujjano,
ariyānaṃ adassāvī ariyadhammassa akovido ariyadhamme avinīto, sappurisānaṃ
adassāvī sappurisadhammassa akovido sappurisadhamme avinīto, <span class="cross" title='[{"bm":"9","desc":"Mahāpuṇṇamasutta","lang":"pi","uid":"mn109"},{"bm":"1","desc":"44. Paṭipadāsutta","lang":"pi","uid":"sn22.44"},{"bm":"1","desc":"3. Dutiyaisidattasutta","lang":"pi","uid":"sn41.3"},{"bm":"1","desc":"200. Pemasutta","lang":"pi","uid":"an4.200"},{"bm":"68","desc":"Mahāvagga","lang":"pi","uid":"ps1.2"},{"bm":"392","desc":"Vibhaṅga","lang":"pi","uid":"ne4"},{"bm":"135","desc":"Mātikā","lang":"pi","uid":"vb17"}]'>^</span>rūpaṃ attato
samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ.
Vedanaṃ … pe … saññaṃ … saṅkhāre … viññāṇaṃ attato samanupassati, viññāṇavantaṃ
vā attānaṃ, attani vā viññāṇaṃ, viññāṇasmiṃ vā attānaṃ. Evaṃ kho, āvuso
visākha, sakkāyadiṭṭhi hotī”ti.</p>
<p>
<a class="sc" id="9"></a>
<a id="p_9M_1585" class="ms"></a>
“Kathaṃ panāyye, sakkāyadiṭṭhi na hotī”ti?</p>
<p>
<a class="sc" id="10"></a>
<a id="p_9M_1586" class="ms"></a>
“Idhāvuso visākha, sutavā ariyasāvako, ariyānaṃ dassāvī ariyadhammassa kovido
ariyadhamme suvinīto, sappurisānaṃ dassāvī sappurisadhammassa kovido
sappurisadhamme suvinīto, na rūpaṃ attato samanupassati, na rūpavantaṃ vā
attānaṃ, na attani vā rūpaṃ, na rūpasmiṃ vā attānaṃ. Na vedanaṃ … pe … na
saññaṃ … na saṅkhāre … pe … na viññāṇaṃ attato samanupassati, na viññāṇavantaṃ
vā attānaṃ, na attani vā viññāṇaṃ, na viññāṇasmiṃ vā attānaṃ. Evaṃ kho, āvuso
visākha, sakkāyadiṭṭhi na hotī”ti.</p>
<p>
<a class="sc" id="11"></a>
<a id="p_9M_1587" class="ms"></a>
<a class="msdiv" id="msdiv_462"></a>
“Katamo panāyye, ariyo aṭṭhaṅgiko maggo”ti?</p>
<p>
<a class="sc" id="12"></a>
<a id="p_9M_1588" class="ms"></a>
“Ayameva kho, āvuso visākha, ariyo aṭṭhaṅgiko maggo, seyyathidaṃ–  sammādiṭṭhi
sammāsaṅkappo sammāvācā sammākammanto sammāājīvo sammāvāyāmo sammāsati
sammāsamādhī”ti.</p>
<p>
<a class="sc" id="13"></a>
<a id="p_9M_1589" class="ms"></a>
“Ariyo panāyye, aṭṭhaṅgiko maggo saṅkhato udāhu asaṅkhato”ti?</p>
<p>
<a class="sc" id="14"></a>
<a class="pts" id="pts1.301"></a>
<a id="p_9M_1590" class="ms"></a>
“Ariyo kho, āvuso visākha, aṭṭhaṅgiko maggo saṅkhato”ti.</p>
<p>
<a class="sc" id="15"></a>
<a id="p_9M_1591" class="ms"></a>
“Ariyena nu kho, ayye, aṭṭhaṅgikena maggena tayo khandhā saṅgahitā udāhu tīhi
khandhehi ariyo aṭṭhaṅgiko maggo saṅgahito”ti?</p>
<p>
<a class="sc" id="16"></a>
<a id="p_9M_1592" class="ms"></a>
“Na kho, āvuso visākha, ariyena aṭṭhaṅgikena maggena tayo khandhā saṅgahitā;
tīhi ca kho, āvuso visākha, khandhehi ariyo aṭṭhaṅgiko maggo saṅgahito. Yā
cāvuso visākha, sammāvācā yo ca sammākammanto yo ca sammāājīvo ime dhammā
sīlakkhandhe saṅgahitā. Yo ca sammāvāyāmo yā ca sammāsati yo ca sammāsamādhi
ime dhammā samādhikkhandhe saṅgahitā. Yā ca sammādiṭṭhi yo ca sammāsaṅkappo,
ime dhammā paññākkhandhe saṅgahitā”ti.</p>
<p>
<a class="sc" id="17"></a>
<a id="p_9M_1593" class="ms"></a>
“Katamo panāyye, samādhi, katame dhammā samādhinimittā, katame dhammā
samādhiparikkhārā, katamā samādhibhāvanā”ti?</p>
<p>
<a class="sc" id="18"></a>
<a id="p_9M_1594" class="ms"></a>
“Yā kho, āvuso visākha, cittassa ekaggatā ayaṃ samādhi; cattāro satipaṭṭhānā
samādhinimittā; cattāro sammappadhānā samādhiparikkhārā. Yā tesaṃyeva dhammānaṃ
āsevanā bhāvanā bahulīkammaṃ, ayaṃ ettha samādhibhāvanā”ti.</p>
<p>
<a class="sc" id="19"></a>
<a id="p_9M_1595" class="ms"></a>
<a class="msdiv" id="msdiv_463"></a>
“Kati panāyye, saṅkhārā”ti?</p>
<p>
<a class="sc" id="20"></a>
<a id="p_9M_1596" class="ms"></a>
“Tayome, āvuso visākha, saṅkhārā–  kāyasaṅkhāro, vacīsaṅkhāro,
cittasaṅkhāro”ti.</p>
<p>
<a class="sc" id="21"></a>
<a id="p_9M_1597" class="ms"></a>
“Katamo panāyye, kāyasaṅkhāro, katamo vacīsaṅkhāro, katamo cittasaṅkhāro”ti?</p>
<p>
<a class="sc" id="22"></a>
<a id="p_9M_1598" class="ms"></a>
“Assāsapassāsā kho, āvuso visākha, kāyasaṅkhāro, vitakkavicārā vacīsaṅkhāro,
saññā ca vedanā ca cittasaṅkhāro”ti.</p>
<p>
<a class="sc" id="23"></a>
<a id="p_9M_1599" class="ms"></a>
“Kasmā panāyye, assāsapassāsā kāyasaṅkhāro, kasmā vitakkavicārā vacīsaṅkhāro,
kasmā saññā ca vedanā ca cittasaṅkhāro”ti?</p>
<p>
<a class="sc" id="24"></a>
<a id="p_9M_1600" class="ms"></a>
“Assāsapassāsā kho, āvuso visākha, kāyikā ete dhammā kāyappaṭibaddhā, tasmā
assāsapassāsā kāyasaṅkhāro. Pubbe kho, āvuso visākha, vitakketvā vicāretvā
pacchā vācaṃ bhindati, tasmā vitakkavicārā vacīsaṅkhāro. Saññā ca vedanā ca
cetasikā ete dhammā cittappaṭibaddhā, tasmā saññā ca vedanā ca
cittasaṅkhāro”ti.</p>
<p>
<a class="sc" id="25"></a>
<a id="p_9M_1601" class="ms"></a>
<a class="msdiv" id="msdiv_464"></a>
“Kathaṃ panāyye, saññāvedayitanirodhasamāpatti hotī”ti?</p>
<p>
<a class="sc" id="26"></a>
<a id="p_9M_1602" class="ms"></a>
“Na kho, āvuso visākha, saññāvedayitanirodhaṃ samāpajjantassa bhikkhuno evaṃ
hoti: ‘ahaṃ saññāvedayitanirodhaṃ samāpajjissan’ti vā, ‘ahaṃ
saññāvedayitanirodhaṃ samāpajjāmī’ti vā, ‘ahaṃ saññāvedayitanirodhaṃ
samāpanno’ti vā. Atha khvāssa pubbeva tathā cittaṃ bhāvitaṃ hoti yaṃ taṃ
tathattāya upanetī”ti.</p>
<p>
<a class="sc" id="27"></a>
<a class="pts" id="pts1.302"></a>
<a id="p_9M_1603" class="ms"></a>
“Saññāvedayitanirodhaṃ samāpajjantassa panāyye, bhikkhuno katame dhammā
paṭhamaṃ nirujjhanti–  yadi vā kāyasaṅkhāro, yadi vā vacīsaṅkhāro, yadi vā
cittasaṅkhāro”ti?</p>
<p>
<a class="sc" id="28"></a>
<a id="p_9M_1604" class="ms"></a>
“Saññāvedayitanirodhaṃ samāpajjantassa kho, āvuso visākha, bhikkhuno paṭhamaṃ
nirujjhati vacīsaṅkhāro, tato kāyasaṅkhāro, tato cittasaṅkhāro”ti.</p>
<p>
<a class="sc" id="29"></a>
<a id="p_9M_1605" class="ms"></a>
“Kathaṃ panāyye, saññāvedayitanirodhasamāpattiyā vuṭṭhānaṃ hotī”ti?</p>
<p>
<a class="sc" id="30"></a>
<a id="p_9M_1606" class="ms"></a>
“Na kho, āvuso visākha, saññāvedayitanirodhasamāpattiyā vuṭṭhahantassa
bhikkhuno evaṃ hoti: ‘ahaṃ saññāvedayitanirodhasamāpattiyā vuṭṭhahissan’ti
vā, ‘ahaṃ saññāvedayitanirodhasamāpattiyā vuṭṭhahāmī’ti vā, ‘ahaṃ
saññāvedayitanirodhasamāpattiyā vuṭṭhito’ti vā. Atha khvāssa pubbeva tathā
cittaṃ bhāvitaṃ hoti yaṃ taṃ tathattāya upanetī”ti.</p>
<p>
<a class="sc" id="31"></a>
<a id="p_9M_1607" class="ms"></a>
“Saññāvedayitanirodhasamāpattiyā vuṭṭhahantassa panāyye, bhikkhuno katame
dhammā paṭhamaṃ uppajjanti–  yadi vā kāyasaṅkhāro, yadi vā vacīsaṅkhāro, yadi
vā cittasaṅkhāro”ti?</p>
<p>
<a class="sc" id="32"></a>
<a id="p_9M_1608" class="ms"></a>
“Saññāvedayitanirodhasamāpattiyā vuṭṭhahantassa kho, āvuso visākha,
bhikkhuno paṭhamaṃ uppajjati cittasaṅkhāro, tato kāyasaṅkhāro, tato
vacīsaṅkhāro”ti.</p>
<p>
<a class="sc" id="33"></a>
<a id="p_9M_1609" class="ms"></a>
“Saññāvedayitanirodhasamāpattiyā vuṭṭhitaṃ panāyye, bhikkhuṃ kati phassā
phusantī”ti?</p>
<p>
<a class="sc" id="34"></a>
<a id="p_9M_1610" class="ms"></a>
“Saññāvedayitanirodhasamāpattiyā vuṭṭhitaṃ kho, āvuso visākha, bhikkhuṃ
tayo phassā phusanti–  suññato phasso, animitto phasso, appaṇihito phasso”ti.</p>
<p>
<a class="sc" id="35"></a>
<a id="p_9M_1611" class="ms"></a>
“Saññāvedayitanirodhasamāpattiyā vuṭṭhitassa panāyye, bhikkhuno kiṃninnaṃ
cittaṃ hoti kiṃpoṇaṃ kiṃpabbhāran”ti?</p>
<p>
<a class="sc" id="36"></a>
<a id="p_9M_1612" class="ms"></a>
“Saññāvedayitanirodhasamāpattiyā vuṭṭhitassa kho, āvuso visākha, bhikkhuno
vivekaninnaṃ cittaṃ hoti, vivekapoṇaṃ vivekapabbhāran”ti.</p>
<p>
<a class="sc" id="37"></a>
<a id="p_9M_1613" class="ms"></a>
<a class="msdiv" id="msdiv_465"></a>
“Kati panāyye, vedanā”ti?</p>
<p>
<a class="sc" id="38"></a>
<a id="p_9M_1614" class="ms"></a>
“Tisso kho imā, āvuso visākha, vedanā–  sukhā vedanā, dukkhā vedanā,
adukkhamasukhā vedanā”ti.</p>
<p>
<a class="sc" id="39"></a>
<a id="p_9M_1615" class="ms"></a>
“Katamā panāyye, sukhā vedanā, katamā dukkhā vedanā, katamā adukkhamasukhā
vedanā”ti?</p>
<p>
<a class="sc" id="40"></a>
<a class="pts" id="pts1.303"></a>
<a id="p_9M_1616" class="ms"></a>
“Yaṃ kho, āvuso visākha, kāyikaṃ vā cetasikaṃ vā sukhaṃ sātaṃ vedayitaṃ–  ayaṃ
sukhā vedanā. Yaṃ kho, āvuso visākha, kāyikaṃ vā cetasikaṃ vā dukkhaṃ asātaṃ
vedayitaṃ–  ayaṃ dukkhā vedanā. Yaṃ kho, āvuso visākha, kāyikaṃ vā cetasikaṃ vā
neva sātaṃ nāsātaṃ vedayitaṃ–  ayaṃ adukkhamasukhā vedanā”ti.</p>
<p>
<a class="sc" id="41"></a>
<a id="p_9M_1617" class="ms"></a>
“Sukhā panāyye, vedanā kiṃsukhā kiṃdukkhā, dukkhā vedanā kiṃsukhā kiṃdukkhā,
adukkhamasukhā vedanā kiṃsukhā kiṃdukkhā”ti?</p>
<p>
<a class="sc" id="42"></a>
<a id="p_9M_1618" class="ms"></a>
“Sukhā kho, āvuso visākha, vedanā ṭhitisukhā vipariṇāmadukkhā; dukkhā vedanā
ṭhitidukkhā vipariṇāmasukhā; adukkhamasukhā vedanā ñāṇasukhā aññāṇadukkhā”ti.</p>
<p>
<a class="sc" id="43"></a>
<a id="p_9M_1619" class="ms"></a>
“Sukhāya panāyye, vedanāya kiṃ anusayo anuseti, dukkhāya vedanāya kiṃ anusayo
anuseti, adukkhamasukhāya vedanāya kiṃ anusayo anusetī”ti?</p>
<p>
<a class="sc" id="44"></a>
<a id="p_9M_1620" class="ms"></a>
“Sukhāya kho, āvuso visākha, vedanāya rāgānusayo anuseti, dukkhāya vedanāya
paṭighānusayo anuseti, adukkhamasukhāya vedanāya avijjānusayo anusetī”ti.</p>
<p>
<a class="sc" id="45"></a>
<a id="p_9M_1621" class="ms"></a>
“Sabbāya nu kho, ayye, sukhāya vedanāya rāgānusayo anuseti, sabbāya dukkhāya
vedanāya paṭighānusayo anuseti, sabbāya adukkhamasukhāya vedanāya avijjānusayo
anusetī”ti?</p>
<p>
<a class="sc" id="46"></a>
<a id="p_9M_1622" class="ms"></a>
“Na kho, āvuso visākha, sabbāya sukhāya vedanāya rāgānusayo anuseti, na sabbāya
dukkhāya vedanāya paṭighānusayo anuseti, na sabbāya adukkhamasukhāya vedanāya
avijjānusayo anusetī”ti.</p>
<p>
<a class="sc" id="47"></a>
<a id="p_9M_1623" class="ms"></a>
“Sukhāya panāyye, vedanāya kiṃ pahātabbaṃ, dukkhāya vedanāya kiṃ pahātabbaṃ,
adukkhamasukhāya vedanāya kiṃ pahātabban”ti?</p>
<p>
<a class="sc" id="48"></a>
<a id="p_9M_1624" class="ms"></a>
“Sukhāya kho, āvuso visākha, vedanāya rāgānusayo pahātabbo, dukkhāya vedanāya
paṭighānusayo pahātabbo, adukkhamasukhāya vedanāya avijjānusayo pahātabbo”ti.</p>
<p>
<a class="sc" id="49"></a>
<a id="p_9M_1625" class="ms"></a>
“Sabbāya nu kho, ayye, sukhāya vedanāya rāgānusayo pahātabbo, sabbāya dukkhāya
vedanāya paṭighānusayo pahātabbo, sabbāya adukkhamasukhāya vedanāya
avijjānusayo pahātabbo”ti?</p>
<p>
<a class="sc" id="50"></a>
<a class="pts" id="pts1.304"></a>
<a id="p_9M_1626" class="ms"></a>
“Na kho, āvuso visākha, sabbāya sukhāya vedanāya rāgānusayo pahātabbo, na
sabbāya dukkhāya vedanāya paṭighānusayo pahātabbo, na sabbāya adukkhamasukhāya
vedanāya avijjānusayo pahātabbo. Idhāvuso visākha, bhikkhu vivicceva kāmehi
vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ
jhānaṃ upasampajja viharati. Rāgaṃ tena pajahati, na tattha rāgānusayo anuseti.
Idhāvuso visākha, bhikkhu iti paṭisañcikkhati: ‘kudāssu nāmāhaṃ tadāyatanaṃ
upasampajja viharissāmi yadariyā etarahi āyatanaṃ upasampajja viharantī’ti? Iti
anuttaresu vimokkhesu pihaṃ upaṭṭhāpayato uppajjati pihāppaccayā domanassaṃ.
Paṭighaṃ tena pajahati, na tattha paṭighānusayo anuseti. Idhāvuso visākha,
bhikkhu sukhassa ca pahānā, dukkhassa ca pahānā, pubbeva somanassadomanassānaṃ
atthaṅgamā, adukkhamasukhaṃ upekkhāsatipārisuddhiṃ catutthaṃ jhānaṃ upasampajja
viharati. Avijjaṃ tena pajahati, na tattha avijjānusayo anusetī”ti.</p>
<p>
<a class="sc" id="51"></a>
<a id="p_9M_1627" class="ms"></a>
<a class="msdiv" id="msdiv_466"></a>
“Sukhāya panāyye, vedanāya kiṃ paṭibhāgo”ti?</p>
<p>
<a class="sc" id="52"></a>
<a id="p_9M_1628" class="ms"></a>
“Sukhāya kho, āvuso visākha, vedanāya dukkhā vedanā paṭibhāgo”ti.</p>
<p>
<a class="sc" id="53"></a>
<a id="p_9M_1629" class="ms"></a>
“Dukkhāya pannāyye, vedanāya kiṃ paṭibhāgo”ti?</p>
<p>
<a class="sc" id="54"></a>
<a id="p_9M_1630" class="ms"></a>
“Dukkhāya kho, āvuso visākha, vedanāya sukhā vedanā paṭibhāgo”ti.</p>
<p>
<a class="sc" id="55"></a>
<a id="p_9M_1631" class="ms"></a>
“Adukkhamasukhāya panāyye, vedanāya kiṃ paṭibhāgo”ti?</p>
<p>
<a class="sc" id="56"></a>
<a id="p_9M_1632" class="ms"></a>
“Adukkhamasukhāya kho, āvuso visākha, vedanāya avijjā paṭibhāgo”ti.</p>
<p>
<a class="sc" id="57"></a>
<a id="p_9M_1633" class="ms"></a>
“Avijjāya panāyye, kiṃ paṭibhāgo”ti?</p>
<p>
<a class="sc" id="58"></a>
<a id="p_9M_1634" class="ms"></a>
“Avijjāya kho, āvuso visākha, vijjā paṭibhāgo”ti.</p>
<p>
<a class="sc" id="59"></a>
<a id="p_9M_1635" class="ms"></a>
“Vijjāya panāyye, kiṃ paṭibhāgo”ti?</p>
<p>
<a class="sc" id="60"></a>
<a id="p_9M_1636" class="ms"></a>
“Vijjāya kho, āvuso visākha, vimutti paṭibhāgo”ti.</p>
<p>
<a class="sc" id="61"></a>
<a id="p_9M_1637" class="ms"></a>
“Vimuttiyā panāyye, kiṃ paṭibhāgo”ti?</p>
<p>
<a class="sc" id="62"></a>
<a id="p_9M_1638" class="ms"></a>
“Vimuttiyā kho, āvuso visākha, nibbānaṃ paṭibhāgo”ti.</p>
<p>
<a class="sc" id="63"></a>
<a id="p_9M_1639" class="ms"></a>
“Nibbānassa panāyye, kiṃ paṭibhāgo”ti? “<span class="var" title='[{"eds":["bj","s1","s2","s3","km","pts1"],"var":"accasarāvuso "}]'>Accayāsi, āvuso</span> visākha, pañhaṃ,
nāsakkhi pañhānaṃ pariyantaṃ gahetuṃ. Nibbānogadhañhi, āvuso visākha,
brahmacariyaṃ, nibbānaparāyanaṃ nibbānapariyosānaṃ. Ākaṅkhamāno ca tvaṃ, āvuso
visākha, bhagavantaṃ upasaṅkamitvā etamatthaṃ puccheyyāsi, yathā ca te bhagavā
byākaroti tathā naṃ dhāreyyāsī”ti.</p>
<p>
<a class="sc" id="64"></a>
<a class="pts" id="pts1.305"></a>
<a id="p_9M_1640" class="ms"></a>
<a class="msdiv" id="msdiv_467"></a>
Atha kho visākho upāsako dhammadinnāya bhikkhuniyā bhāsitaṃ abhinanditvā
anumoditvā uṭṭhāyāsanā dhammadinnaṃ bhikkhuniṃ abhivādetvā padakkhiṇaṃ katvā
yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ
nisīdi. Ekamantaṃ nisinno kho visākho upāsako yāvatako ahosi dhammadinnāya
bhikkhuniyā saddhiṃ kathāsallāpo taṃ sabbaṃ bhagavato ārocesi. Evaṃ vutte,
bhagavā visākhaṃ upāsakaṃ etadavoca: “paṇḍitā, visākha, dhammadinnā bhikkhunī,
mahāpaññā, visākha, dhammadinnā bhikkhunī. Mañcepi tvaṃ, visākha, etamatthaṃ
puccheyyāsi, ahampi taṃ evamevaṃ byākareyyaṃ, yathā taṃ dhammadinnāya
bhikkhuniyā byākataṃ. Eso <span class="var" title='[{"eds":["s1","s2","s3","km"],"var":"esovetassa "}]'>cevetassa</span> attho. <span class="var" title='[{"eds":["bj","s1","s2","s3","km","pts1"],"var":"evametaṃ "}]'>Evañca naṃ</span> dhārehī”ti.</p>
<p>
<a class="sc" id="65"></a>
<a id="p_9M_1641" class="ms"></a>
Idamavoca bhagavā. Attamano visākho upāsako bhagavato bhāsitaṃ abhinandīti.</p>
<p class="endsection">Cūḷavedallasuttaṃ niṭṭhitaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cūḷayamakavagga</span>
<span class="hidden">Cūḷavedallasutta</span>
</div>
</section>
<a class="previous" href="/pi/mn43">◀ Majjhima Nikāya  43</a><a class="top" href="#"> ▲ TOP </a><a class="next" href="/pi/mn45">Majjhima Nikāya  45 ▶</a>
</div>
</body>
</html>