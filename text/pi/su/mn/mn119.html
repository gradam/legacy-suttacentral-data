<!DOCTYPE html>
<html data-prev="mn118" data-next="mn120">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta">
<article>
<div class="hgroup">
<p class="division">Majjhima Nikāya 119</p>
<h1>­Kāyaga­tā­sati­sutta</h1>
</div>
<p><a class="sc" id="1"></a>
<a class="pts1" id="pts3.89"></a>
<a id="p_11M_442" class="ms"></a>
<a class="msdiv" id="msdiv_153"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Atha kho sambahulānaṃ bhikkhūnaṃ pacchābhattaṃ piṇḍa­pāta­paṭik­kantā­naṃ
upaṭṭhā­na­sālā­yaṃ sannisinnānaṃ sannipatitānaṃ aya­manta­rākathā udapādi:
“acchariyaṃ, āvuso, abbhutaṃ, āvuso. Yāvañcidaṃ tena bhagavatā jānatā passatā
arahatā sammā­sambud­dhena <span class="var" title="kāyagatā sati (bj, s1-3, km, pts1)" id="note199">kāyagatāsati</span> bhāvitā bahulīkatā mahapphalā vuttā
mahānisaṃsā”ti. Ayañca hidaṃ tesaṃ bhikkhūnaṃ antarākathā vippakatā hoti, atha
kho bhagavā sāyanhasamayaṃ paṭisallānā vuṭṭhito yena upaṭṭhānasālā
tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū
āmantesi: “kāya nuttha, bhikkhave, etarahi kathāya sannisinnā, kā ca pana vo
antarākathā vippakatā”ti? “Idha, bhante, amhākaṃ pacchābhattaṃ
piṇḍa­pāta­paṭik­kantā­naṃ upaṭṭhā­na­sālā­yaṃ sannisinnānaṃ sannipatitānaṃ
aya­manta­rākathā udapādi: ‘acchariyaṃ, āvuso, abbhutaṃ, āvuso. Yāvañcidaṃ tena
bhagavatā jānatā passatā arahatā sammā­sambud­dhena kāyagatāsati bhāvitā
bahulīkatā mahapphalā vuttā mahānisaṃsā’ti. Ayaṃ kho no, bhante, antarākathā
vippakatā, atha bhagavā anuppatto”ti.</p>
<p><a class="sc" id="2"></a>
<a id="p_11M_443" class="ms"></a>
<a class="msdiv" id="msdiv_154"></a>
“Kathaṃ bhāvitā ca, bhikkhave, kāyagatāsati kathaṃ bahulīkatā mahapphalā hoti
mahānisaṃsā? Idha, bhikkhave, bhikkhu araññagato vā rukkhamūlagato vā
suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ
satiṃ upaṭṭhapetvā. So satova assasati satova passasati; dīghaṃ vā assasanto
‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti
pajānāti; rassaṃ vā assasanto ‘rassaṃ assasāmī’ti pajānāti, rassaṃ vā
passasanto ‘rassaṃ passasāmī’ti pajānāti; ‘sabba­kā­yapaṭi­saṃ­vedī assasissāmī’ti
sikkhati, ‘sabba­kā­yapaṭi­saṃ­vedī passasissāmī’ti sikkhati; ‘passambhayaṃ
kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ
passasissāmī’ti sikkhati. Tassa evaṃ appamattassa ātāpino pahitattassa viharato
ye <span class="var" title="ye te gehasitā (pts1) | ye gehassitā (ṭīkā)" id="note200">gehasitā</span> sarasaṅkappā te pahīyanti. Tesaṃ pahānā ajjhattameva cittaṃ
santiṭṭhati sannisīdati ekodi <span class="var" title="ekodibhoti (s1-3, km)" id="note201">hoti</span> samādhiyati. Evaṃ, bhikkhave, bhikkhu
<span class="var" title="kāyagataṃ satiṃ (bj, s1-3, km, pts1)" id="note202">kāyagatāsatiṃ</span> bhāveti. <span class="brnum">(1)</span></p>
<p><a class="sc" id="3"></a>
<a id="p_11M_444" class="ms"></a>
Puna caparaṃ, bhikkhave, bhikkhu gacchanto vā ‘gacchāmī’ti pajānāti, ṭhito vā
‘ṭhitomhī’ti pajānāti, nisinno vā ‘nisinnomhī’ti pajānāti, sayāno vā
‘sayānomhī’ti pajānāti. Yathā yathā vā panassa kāyo paṇihito hoti tathā tathā
naṃ pajānāti. Tassa evaṃ appamattassa ātāpino pahitattassa viharato ye gehasitā
sarasaṅkappā te pahīyanti. Tesaṃ pahānā ajjhattameva cittaṃ santiṭṭhati
sannisīdati ekodi hoti samādhiyati. Evampi, bhikkhave, bhikkhu kāyagatāsatiṃ
bhāveti. <span class="brnum">(2)</span></p>
<p><a class="sc" id="4"></a>
<a class="pts1" id="pts3.90"></a>
<a id="p_11M_445" class="ms"></a>
Puna caparaṃ, bhikkhave, bhikkhu abhikkante paṭikkante sampajānakārī hoti,
ālokite vilokite sampajānakārī hoti, samiñjite pasārite sampajānakārī hoti,
saṅghā­ṭi­patta­cīvara­dhāraṇe sampajānakārī hoti, asite pīte khāyite sāyite
sampajānakārī hoti, uccāra­passā­va­kamme sampajānakārī hoti, gate ṭhite nisinne
sutte jāgarite bhāsite tuṇhībhāve sampajānakārī hoti. Tassa evaṃ appamattassa
ātāpino pahitattassa viharato ye gehasitā sarasaṅkappā te pahīyanti. Tesaṃ
pahānā ajjhattameva cittaṃ santiṭṭhati sannisīdati ekodi hoti samādhiyati.
Evampi, bhikkhave, bhikkhu kāyagatāsatiṃ bhāveti. <span class="brnum">(3)</span></p>
<p><a class="sc" id="5"></a>
<a id="p_11M_446" class="ms"></a>
Puna caparaṃ, bhikkhave, bhikkhu imameva kāyaṃ uddhaṃ pādatalā adho
kesamatthakā tacapariyantaṃ pūraṃ nānappakārassa asucino paccavekkhati: ‘atthi
imasmiṃ kāye kesā lomā nakhā dantā taco maṃsaṃ <span class="var" title="nahāru (bj) | nahārū (s1-3, km, pts1)" id="note203">nhāru</span> aṭṭhi aṭṭhimiñjaṃ vakkaṃ
hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ
pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā
muttan’ti.</p>
<p><a class="sc" id="6"></a>
<a id="p_11M_447" class="ms"></a>
Seyyathāpi, bhikkhave, ubhatomukhā <span class="var" title="mūtoḷi (bj) | mūtolī (s1-3, km) | mūtoḷī (pts1)" id="note204">putoḷi</span> pūrā nānāvihitassa dhaññassa,
seyyathidaṃ—sālīnaṃ vīhīnaṃ muggānaṃ māsānaṃ tilānaṃ taṇḍulānaṃ, tamenaṃ
cakkhumā puriso muñcitvā paccavekkheyya: ‘ime sālī ime vīhī ime muggā ime māsā
ime tilā ime taṇḍulā’ti; evameva kho, bhikkhave, bhikkhu imameva kāyaṃ uddhaṃ
pādatalā adho kesamatthakā tacapariyantaṃ pūraṃ nānappakārassa asucino
paccavekkhati: ‘atthi imasmiṃ kāye kesā lomā nakhā dantā taco maṃsaṃ nhāru
aṭṭhi aṭṭhimiñjaṃ vakkaṃ hadayaṃ yakanaṃ kilomakaṃ pihakaṃ papphāsaṃ antaṃ
antaguṇaṃ udariyaṃ karīsaṃ pittaṃ semhaṃ pubbo lohitaṃ sedo medo assu vasā
kheḷo siṅghāṇikā lasikā muttan’ti. Tassa evaṃ appamattassa ātāpino pahitattassa
viharato ye gehasitā sarasaṅkappā te pahīyanti. Tesaṃ pahānā ajjhattameva
cittaṃ santiṭṭhati sannisīdati ekodi hoti samādhiyati. Evampi, bhikkhave,
bhikkhu kāyagatāsatiṃ bhāveti. <span class="brnum">(4)</span></p>
<p><a class="sc" id="7"></a>
<a class="pts1" id="pts3.91"></a>
<a id="p_11M_448" class="ms"></a>
Puna caparaṃ, bhikkhave, bhikkhu imameva kāyaṃ yathāṭhitaṃ yathāpaṇihitaṃ
dhātuso paccavekkhati: ‘atthi imasmiṃ kāye pathavīdhātu āpodhātu tejodhātu
vāyodhātū’ti.</p>
<p><a class="sc" id="8"></a>
<a id="p_11M_449" class="ms"></a>
Seyyathāpi, bhikkhave, dakkho goghātako vā goghāta­kan­tevāsī vā gāviṃ vadhitvā
<span class="var" title="cātummahāpathe (bj, s1-3, km, pts1)" id="note205">catumahāpathe</span> bilaso <span class="var" title="paṭivibhajitvā (s2, s3, km) | paṭibhajitvā (pts1)" id="note206">vibhajitvā</span> nisinno assa; evameva kho, bhikkhave, bhikkhu
imameva kāyaṃ yathāṭhitaṃ yathāpaṇihitaṃ dhātuso paccavekkhati: ‘atthi imasmiṃ
kāye pathavīdhātu āpodhātu tejodhātu vāyodhātū’ti. Tassa evaṃ appamattassa
ātāpino pahitattassa viharato ye gehasitā sarasaṅkappā te pahīyanti. Tesaṃ
pahānā ajjhattameva cittaṃ santiṭṭhati sannisīdati ekodi hoti samādhiyati.
Evampi, bhikkhave, bhikkhu kāyagatāsatiṃ bhāveti. <span class="brnum">(5)</span></p>
<p><a class="sc" id="9"></a>
<a id="p_11M_450" class="ms"></a>
Puna caparaṃ, bhikkhave, bhikkhu seyyathāpi passeyya sarīraṃ <span class="var" title="sīvathikāya (s1-3, km) | sīvathikāyaṃ (pts1)" id="note207">sivathikāya</span>
chaḍḍitaṃ ekāhamataṃ vā dvīhamataṃ vā tīhamataṃ vā uddhumātakaṃ vinīlakaṃ
vipubbakajātaṃ. So imameva kāyaṃ upasaṃharati: ‘ayampi kho kāyo evaṃdhammo
evaṃbhāvī <span class="var" title="etaṃ anatītoti (bj)" id="note208">evaṃanatīto’ti</span>. Tassa evaṃ appamattassa ātāpino pahitattassa viharato
ye gehasitā sarasaṅkappā te pahīyanti. Tesaṃ pahānā ajjhattameva cittaṃ
santiṭṭhati sannisīdati ekodi hoti samādhiyati. Evampi, bhikkhave, bhikkhu
kāyagatāsatiṃ bhāveti. <span class="brnum">(6)</span></p>
<p><a class="sc" id="10"></a>
<a id="p_11M_451" class="ms"></a>
Puna caparaṃ, bhikkhave, bhikkhu seyyathāpi passeyya sarīraṃ sivathikāya
chaḍḍitaṃ kākehi vā khajjamānaṃ<q class="open" id="note209" title=" gijjhehi vā khajjamānaṃ suvānehi vā khajjamānaṃ siṅgālehi vā (sī ), gijjhehi vā khajjamānaṃ kulalehi vā khajjamānaṃ suvāṇehi vā khajjamānaṃ siṅgālehi vā (syā1-3, kaṃ), gijjhehi vā khajjamānaṃ suvāṇehi vā khajjamānaṃ sigālehi vā (pā1)"> kulalehi vā khajjamānaṃ gijjhehi vā khajjamānaṃ
kaṅkehi vā khajjamānaṃ sunakhehi vā khajjamānaṃ byagghehi vā khajjamānaṃ dīpīhi
vā khajjamānaṃ siṅgālehi vā</q> khajjamānaṃ vividhehi vā pāṇakajātehi khajjamānaṃ.
So imameva kāyaṃ upasaṃharati: ‘ayampi kho kāyo evaṃdhammo evaṃbhāvī
evaṃanatīto’ti. Tassa evaṃ appamattassa … pe … evampi, bhikkhave, bhikkhu
kāyagatāsatiṃ bhāveti. <span class="brnum">(7)</span></p>
<p><a class="sc" id="11"></a>
<a class="pts1" id="pts3.92"></a>
<a id="p_11M_452" class="ms"></a>
Puna caparaṃ, bhikkhave, bhikkhu seyyathāpi passeyya sarīraṃ sivathikāya
chaḍḍitaṃ aṭṭhi­ka­saṅ­kha­likaṃ samaṃsalohitaṃ nhāru­samban­dhaṃ … pe …
aṭṭhi­ka­saṅ­kha­likaṃ nim­maṃ­sa­lohita­mak­khi­taṃ nhāru­samban­dhaṃ … pe …
aṭṭhi­ka­saṅ­kha­likaṃ apaga­ta­maṃ­salo­hi­taṃ nhāru­samban­dhaṃ … pe … aṭṭhikāni
<span class="var" title="apaga­ta­nahāru­samban­dhāni (s2, s3, km)" id="note211">apaga­ta­samban­dhāni</span> <span class="var" title="disāvidisāsu vikkhittāni (bj, pts1)" id="note212">disāvi­disā­vikkhit­tāni</span> aññena hatthaṭṭhikaṃ aññena
pādaṭṭhikaṃ<q class="open" id="note213" title=" etthantare pāṭho sī , syā1-3, kaṃ, pā1 potthakesu"> aññena gop­phakaṭ­ṭhi­kaṃ</q> aññena jaṅghaṭṭhikaṃ aññena ūruṭṭhikaṃ
aññena kaṭiṭṭhikaṃ<q class="open" id="note215" title=" aññena ­piṭṭhi­kaṇ­ṭhi­kaṃ aññena sīsakaṭāhaṃ (sī ), aññena ­piṭṭhi­kaṇ­ṭakaṭ­ṭhi­kaṃ ... aññena sīsakaṭāhaṃ (syā1-3), aññena kaṭaṭṭhikaṃ aññena piṭṭhikaṇṭakaṃ aññena sīsakaṭāhaṃ (pā1)"> aññena phāsukaṭṭhikaṃ aññena piṭṭhiṭṭhikaṃ aññena
khandhaṭṭhikaṃ aññena gīvaṭṭhikaṃ aññena hanukaṭṭhikaṃ aññena dantaṭṭhikaṃ
aññena sīsakaṭāhaṃ</q>. So imameva kāyaṃ upasaṃharati: ‘ayampi kho kāyo evaṃdhammo
evaṃbhāvī evaṃanatīto’ti. Tassa evaṃ appamattassa … pe … evampi, bhikkhave,
bhikkhu kāyagatāsatiṃ bhāveti. (8–11.)</p>
<p><a class="sc" id="12"></a>
<a id="p_11M_453" class="ms"></a>
Puna caparaṃ, bhikkhave, bhikkhu seyyathāpi passeyya sarīraṃ sivathikāya
chaḍḍitaṃ—aṭṭhikāni setāni <span class="var" title="saṅ­kha­vaṇṇū­pa­nibhāni (bj, s1-3, km, pts1)" id="note217">saṅ­kha­vaṇṇa­pa­ṭibhā­gāni</span> … pe … aṭṭhikāni
puñjakitāni terovassikāni … pe … aṭṭhikāni pūtīni cuṇṇakajātāni. So imameva
kāyaṃ upasaṃharati: ‘ayampi kho kāyo evaṃdhammo evaṃbhāvī evaṃanatīto’ti. Tassa
evaṃ appamattassa … pe … evampi, bhikkhave, bhikkhu kāyagatāsatiṃ bhāveti.
(12–14.)</p>
<p><a class="sc" id="13"></a>
<a class="pts1" id="pts3.93"></a>
<a id="p_11M_454" class="ms"></a>
<a class="msdiv" id="msdiv_155"></a>
Puna caparaṃ, bhikkhave, bhikkhu vivicceva kāmehi … pe … paṭhamaṃ jhānaṃ
upasampajja viharati. So imameva kāyaṃ vivekajena pītisukhena abhisandeti
parisandeti paripūreti parippharati, nāssa kiñci sabbāvato kāyassa vivekajena
pītisukhena apphuṭaṃ hoti. Seyyathāpi, bhikkhave, dakkho <span class="var" title="nahāpako (bj, s1-3, km, pts1)" id="note218">nhāpako</span> vā
nhāpakantevāsī vā kaṃsathāle <span class="var" title="­nahānī­ya­cuṇṇāni (bj, s1-3, km) | ­nahāni­ya­cuṇṇāni (pts1)" id="note219">nhānīyacuṇṇāni</span> ākiritvā udakena paripphosakaṃ
paripphosakaṃ sanneyya, <span class="var" title="sāssa nahānīyapiṇḍi (bj, s1-3, km) | sāsassa nahāniyapiṇḍī (pts1)" id="note220">sāyaṃ nhānīyapiṇḍi</span> snehānugatā snehaparetā
santarabāhirā phuṭā snehena na ca pagghariṇī; evameva kho, bhikkhave, bhikkhu
imameva kāyaṃ vivekajena pītisukhena abhisandeti parisandeti paripūreti
parippharati; nāssa kiñci sabbāvato kāyassa vivekajena pītisukhena apphuṭaṃ
hoti. Tassa evaṃ appamattassa … pe … evampi, bhikkhave, bhikkhu kāyagatāsatiṃ
bhāveti. <span class="brnum">(15)</span></p>
<p><a class="sc" id="14"></a>
<a id="p_11M_455" class="ms"></a>
Puna caparaṃ, bhikkhave, bhikkhu vitak­ka­vicārā­naṃ vūpasamā … pe … dutiyaṃ
jhānaṃ upasampajja viharati. So imameva kāyaṃ samādhijena pītisukhena
abhisandeti parisandeti paripūreti parippharati; nāssa kiñci sabbāvato kāyassa
samādhijena pītisukhena apphuṭaṃ hoti. Seyyathāpi, bhikkhave, udakarahado
gambhīro <span class="var" title="ubbhitodako (mr)" id="note221">ubbhidodako</span>. Tassa nevassa puratthimāya disāya udakassa āyamukhaṃ na
pacchimāya disāya udakassa āyamukhaṃ na uttarāya disāya udakassa āyamukhaṃ na
dakkhiṇāya disāya udakassa āyamukhaṃ; devo ca na kālena kālaṃ sammā dhāraṃ
anup­pa­vec­cheyya; atha kho tamhāva udakarahadā sītā vāridhārā ubbhijjitvā tameva
udakarahadaṃ sītena vārinā abhisandeyya parisandeyya paripūreyya paripphareyya,
nāssa kiñci sabbāvato udakarahadassa sītena vārinā apphuṭaṃ assa; evameva kho,
bhikkhave, bhikkhu imameva kāyaṃ samādhijena pītisukhena abhisandeti
parisandeti paripūreti parippharati, nāssa kiñci sabbāvato kāyassa samādhijena
pītisukhena apphuṭaṃ hoti. Tassa evaṃ appamattassa … pe … evampi, bhikkhave,
bhikkhu kāyagatāsatiṃ bhāveti. <span class="brnum">(16)</span></p>
<p><a class="sc" id="15"></a>
<a class="pts1" id="pts3.94"></a>
<a id="p_11M_456" class="ms"></a>
Puna caparaṃ, bhikkhave, bhikkhu pītiyā ca virāgā … pe … tatiyaṃ jhānaṃ
upasampajja viharati. So imameva kāyaṃ nippītikena sukhena abhisandeti
parisandeti paripūreti parippharati, nāssa kiñci sabbāvato kāyassa nippītikena
sukhena apphuṭaṃ hoti. Seyyathāpi, bhikkhave, uppaliniyaṃ vā paduminiyaṃ vā
puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake
jātāni udake saṃvaḍḍhāni udakānuggatāni anto­nimugga­posīni, tāni yāva caggā yāva
ca mūlā sītena vārinā <span class="var" title="abhisandāni parisandāni (mr)" id="note222">abhisannāni parisannāni</span> paripūrāni paripphuṭāni, <span class="var" title="na nesaṃ (?)" id="note223">nāssa</span>
kiñci sabbāvataṃ uppalānaṃ vā padumānaṃ vā puṇḍarīkānaṃ vā sītena vārinā
apphuṭaṃ assa; evameva kho, bhikkhave, bhikkhu imameva kāyaṃ nippītikena
sukhena abhisandeti parisandeti paripūreti parippharati, nāssa kiñci sabbāvato
kāyassa nippītikena sukhena apphuṭaṃ hoti. Tassa evaṃ appamattassa … pe …
evampi, bhikkhave, bhikkhu kāyagatāsatiṃ bhāveti. <span class="brnum">(17)</span></p>
<p><a class="sc" id="16"></a>
<a id="p_11M_457" class="ms"></a>
Puna caparaṃ, bhikkhave, bhikkhu sukhassa ca pahānā … pe … catutthaṃ jhānaṃ
upasampajja viharati. So imameva kāyaṃ parisuddhena cetasā pariyodātena
pharitvā nisinno hoti; nāssa kiñci sabbāvato kāyassa parisuddhena cetasā
pariyodātena apphuṭaṃ hoti. Seyyathāpi, bhikkhave, puriso odātena vatthena
sasīsaṃ pārupitvā nisinno assa, nāssa kiñci sabbāvato kāyassa odātena vatthena
apphuṭaṃ assa; evameva kho, bhikkhave, bhikkhu imameva kāyaṃ parisuddhena
cetasā pariyodātena pharitvā nisinno hoti, nāssa kiñci sabbāvato kāyassa
parisuddhena cetasā pariyodātena apphuṭaṃ hoti. Tassa evaṃ appamattassa ātāpino
pahitattassa viharato ye gehasitā sarasaṅkappā te pahīyanti. Tesaṃ pahānā
ajjhattameva cittaṃ santiṭṭhati, sannisīdati ekodi hoti samādhiyati. Evampi,
bhikkhave, bhikkhu kāyagatāsatiṃ bhāveti. <span class="brnum">(18)</span></p>
<p><a class="sc" id="17"></a>
<a id="p_11M_458" class="ms"></a>
<a class="msdiv" id="msdiv_156"></a>
Yassa kassaci, bhikkhave, kāyagatāsati bhāvitā bahulīkatā, <span class="var" title="antogadhā tassa (bj, s1-3, pts1)" id="note224">antogadhāvāssa</span>
kusalā dhammā ye keci vijjābhāgiyā. Seyyathāpi, bhikkhave, yassa kassaci
mahāsamuddo cetasā phuṭo, antogadhāvāssa kunnadiyo yā kāci samuddaṅgamā;
evameva kho, bhikkhave, yassa kassaci kāyagatāsati bhāvitā bahulīkatā,
antogadhāvāssa kusalā dhammā ye keci vijjābhāgiyā.</p>
<p><a class="sc" id="18"></a>
<a class="pts1" id="pts3.95"></a>
<a id="p_11M_459" class="ms"></a>
Yassa kassaci, bhikkhave, kāyagatāsati abhāvitā abahulīkatā, labhati tassa māro
otāraṃ, labhati tassa māro <span class="var" title="āramaṇaṃ (?)" id="note225">ārammaṇaṃ</span>. Seyyathāpi, bhikkhave, puriso garukaṃ
silāguḷaṃ allamat­tikā­puñje pakkhipeyya. Taṃ kiṃ maññatha, bhikkhave, api nu taṃ
garukaṃ silāguḷaṃ allamat­tikā­puñje labhetha otāran”ti? “Evaṃ, bhante”. “Evameva
kho, bhikkhave, yassa kassaci kāyagatāsati abhāvitā abahulīkatā, labhati tassa
māro otāraṃ, labhati tassa māro ārammaṇaṃ. Seyyathāpi, <span class="var" title="koḷāpaṃ ārakā udakā thale nikkhittaṃ (mr)" id="note226">bhikkhave, sukkhaṃ
kaṭṭhaṃ koḷāpaṃ</span>; atha puriso āgaccheyya uttarāraṇiṃ ādāya: ‘aggiṃ
abhi­nib­bat­tes­sāmi, tejo pātukarissāmī’ti. Taṃ kiṃ maññatha, bhikkhave, api nu
so puriso amuṃ sukkhaṃ kaṭṭhaṃ koḷāpaṃ uttarāraṇiṃ ādāya <span class="var" title="abhimatthento (s1-3, km, pts1, mr)" id="note227">abhimanthento</span> aggiṃ
abhi­nib­bat­teyya, tejo pātukareyyā”ti? “Evaṃ, bhante”. “Evameva kho, bhikkhave,
yassa kassaci kāyagatāsati abhāvitā abahulīkatā, labhati tassa māro otāraṃ,
labhati tassa māro ārammaṇaṃ. Seyyathāpi, bhikkhave, udakamaṇiko ritto tuccho
ādhāre ṭhapito; atha puriso āgaccheyya udakabhāraṃ ādāya. Taṃ kiṃ maññatha,
bhikkhave, api nu so puriso labhetha udakassa nikkhepanan”ti? “Evaṃ, bhante”.
“Evameva kho, bhikkhave, yassa kassaci kāyagatāsati abhāvitā abahulīkatā,
labhati tassa māro otāraṃ, labhati tassa māro ārammaṇaṃ.</p>
<p><a class="sc" id="19"></a>
<a class="pts1" id="pts3.96"></a>
<a id="p_11M_460" class="ms"></a>
<a class="msdiv" id="msdiv_157"></a>
Yassa kassaci, bhikkhave, kāyagatāsati bhāvitā bahulīkatā, na tassa labhati
māro otāraṃ, na tassa labhati māro ārammaṇaṃ. Seyyathāpi, bhikkhave, puriso
lahukaṃ suttaguḷaṃ sabbasāramaye aggaḷaphalake pakkhipeyya. Taṃ kiṃ maññatha,
bhikkhave, api nu so puriso taṃ lahukaṃ suttaguḷaṃ sabbasāramaye aggaḷaphalake
labhetha otāran”ti? “No hetaṃ, bhante”. “Evameva kho, bhikkhave, yassa kassaci
kāyagatāsati bhāvitā bahulīkatā, na tassa labhati māro otāraṃ, na tassa labhati
māro ārammaṇaṃ. <span class="var" title="sasnehaṃ ārakā udakā thale nikkhittaṃ (mr)" id="note228">Seyyathāpi, bhikkhave, allaṃ kaṭṭhaṃ sasnehaṃ</span>; atha puriso
āgaccheyya uttarāraṇiṃ ādāya: ‘aggiṃ abhi­nib­bat­tes­sāmi, tejo pātukarissāmī’ti.
Taṃ kiṃ maññatha, bhikkhave, api nu so puriso amuṃ allaṃ kaṭṭhaṃ sasnehaṃ
uttarāraṇiṃ ādāya abhimanthento aggiṃ abhi­nib­bat­teyya, tejo pātukareyyā”ti? “No
hetaṃ, bhante”. “Evameva kho, bhikkhave, yassa kassaci kāyagatāsati bhāvitā
bahulīkatā, na tassa labhati māro otāraṃ, na tassa labhati māro ārammaṇaṃ.
Seyyathāpi, bhikkhave, udakamaṇiko pūro udakassa samatittiko kākapeyyo ādhāre
ṭhapito; atha puriso āgaccheyya udakabhāraṃ ādāya. Taṃ kiṃ maññatha, bhikkhave,
api nu so puriso labhetha udakassa nikkhepanan”ti? “No hetaṃ, bhante”. “Evameva
kho, bhikkhave, yassa kassaci kāyagatāsati bhāvitā bahulīkatā, na tassa labhati
māro otāraṃ, na tassa labhati māro ārammaṇaṃ.</p>
<p><a class="sc" id="20"></a>
<a class="pts1" id="pts3.97"></a>
<a id="p_11M_461" class="ms"></a>
<a class="msdiv" id="msdiv_158"></a>
Yassa kassaci, bhikkhave, kāyagatāsati bhāvitā bahulīkatā, so yassa yassa
abhiñ­ñā­sacchi­karaṇī­yassa dhammassa cittaṃ abhininnāmeti abhiñ­ñā­sacchi­kiriyāya,
tatra tatreva sak­khi­bhabba­taṃ pāpuṇāti sati satiāyatane. Seyyathāpi, bhikkhave,
udakamaṇiko pūro udakassa samatittiko kākapeyyo ādhāre ṭhapito. Tamenaṃ balavā
puriso yato yato āviñcheyya, āgaccheyya udakan”ti? “Evaṃ, bhante”. “Evameva
kho, bhikkhave, yassa kassaci kāyagatāsati bhāvitā bahulīkatā so, yassa yassa
abhiñ­ñā­sacchi­karaṇī­yassa dhammassa cittaṃ abhininnāmeti abhiñ­ñā­sacchi­kiriyāya,
tatra tatreva sak­khi­bhabba­taṃ pāpuṇāti sati satiāyatane. Seyyathāpi, bhikkhave,
same bhūmibhāge caturassā <span class="var" title="pokkhariṇī (si)" id="note229">pokkharaṇī</span> assa āḷibandhā pūrā udakassa samatittikā
kākapeyyā. Tamenaṃ balavā puriso yato yato āḷiṃ muñceyya āgaccheyya udakan”ti?
“Evaṃ, bhante”. “Evameva kho, bhikkhave, yassa kassaci kāyagatāsati bhāvitā
bahulīkatā, so yassa yassa abhiñ­ñā­sacchi­karaṇī­yassa dhammassa cittaṃ
abhininnāmeti abhiñ­ñā­sacchi­kiriyāya, tatra tatreva sak­khi­bhabba­taṃ pāpuṇāti
sati satiāyatane. Seyyathāpi, bhikkhave, subhūmiyaṃ catumahāpathe ājaññaratho
yutto assa ṭhito <span class="var" title="ubhanta­ra­paṭodo (s1-3, km) | obhastapatodo (mr)" id="note230">odhastapatodo</span>; tamenaṃ dakkho yoggācariyo assadam­ma­sāra­thi
abhiruhitvā vāmena hatthena rasmiyo gahetvā dakkhiṇena hatthena patodaṃ gahetvā
yenicchakaṃ yadicchakaṃ sāreyyāpi paccāsāreyyāpi; evameva kho, bhikkhave, yassa
kassaci kāyagatāsati bhāvitā bahulīkatā, so yassa yassa abhiñ­ñā­sacchi­karaṇī­yassa dhammassa cittaṃ abhininnāmeti abhiñ­ñā­sacchi­kiriyāya, tatra tatreva sak­khi­bhabba­taṃ pāpuṇāti sati satiāyatane.</p>
<p><a class="sc" id="21"></a>
<a id="p_11M_462" class="ms"></a>
<a class="msdiv" id="msdiv_159"></a>
Kāyagatāya, bhikkhave, satiyā āsevitāya bhāvitāya bahulīkatāya yānīkatāya
vatthukatāya anuṭṭhitāya paricitāya susamāraddhāya dasānisaṃsā pāṭikaṅkhā.
Aratiratisaho hoti, na ca taṃ arati sahati, uppannaṃ aratiṃ abhibhuyya
viharati. <span class="brnum">(1)</span></p>
<p><a class="sc" id="22"></a>
<a id="p_11M_463" class="ms"></a>
Bhaya­bhe­rava­saho hoti, na ca taṃ bhayabheravaṃ sahati, uppannaṃ bhayabheravaṃ
abhibhuyya viharati. <span class="brnum">(2)</span></p>
<p><a class="sc" id="23"></a>
<a id="p_11M_464" class="ms"></a>
Khamo hoti sītassa uṇhassa jighacchāya pipāsāya ḍaṃ­samaka­sa­vātāta­pa­sarīsa­pa­samphas­sā­naṃ duruttānaṃ durāgatānaṃ vacanapathānaṃ, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhi­vāsaka­jātiko hoti. <span class="brnum">(3)</span></p>
<p><a class="sc" id="24"></a>
<a class="pts1" id="pts3.98"></a>
<a id="p_11M_465" class="ms"></a>
Catunnaṃ jhānānaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī
hoti akicchalābhī akasiralābhī. <span class="brnum">(4)</span></p>
<p><a class="sc" id="25"></a>
<a id="p_11M_466" class="ms"></a>
So anekavihitaṃ iddhividhaṃ paccānubhoti. Ekopi hutvā bahudhā hoti, bahudhāpi
hutvā eko hoti, āvibhāvaṃ … pe … yāva brahmalokāpi kāyena vasaṃ vatteti. <span class="brnum">(5)</span></p>
<p><a class="sc" id="26"></a>
<a id="p_11M_467" class="ms"></a>
Dibbāya sotadhātuyā visuddhāya atik­kanta­mānusi­kāya ubho sadde suṇāti dibbe ca
mānuse ca, ye dūre santike ca … pe …. <span class="brnum">(6)</span></p>
<p><a class="sc" id="27"></a>
<a id="p_11M_468" class="ms"></a>
Parasattānaṃ parapuggalānaṃ cetasā ceto paricca pajānāti. Sarāgaṃ vā cittaṃ
‘sarāgaṃ cittan’ti pajānāti, vītarāgaṃ vā cittaṃ … pe … sadosaṃ vā cittaṃ …
vītadosaṃ vā cittaṃ … samohaṃ vā cittaṃ … vītamohaṃ vā cittaṃ … saṅkhittaṃ vā
cittaṃ … vikkhittaṃ vā cittaṃ … mahaggataṃ vā cittaṃ … amahaggataṃ vā cittaṃ …
sauttaraṃ vā cittaṃ … anuttaraṃ vā cittaṃ … samāhitaṃ vā cittaṃ … asamāhitaṃ vā
cittaṃ … vimuttaṃ vā cittaṃ … avimuttaṃ vā cittaṃ ‘avimuttaṃ cittan’ti
pajānāti. <span class="brnum">(7)</span></p>
<p><a class="sc" id="28"></a>
<a class="pts1" id="pts3.99"></a>
<a id="p_11M_469" class="ms"></a>
So anekavihitaṃ pubbenivāsaṃ anussarati, seyyathidaṃ—ekampi jātiṃ dvepi
jātiyo … pe … iti sākāraṃ sauddesaṃ anekavihitaṃ pubbenivāsaṃ anussarati. <span class="brnum">(8)</span></p>
<p><a class="sc" id="29"></a>
<a id="p_11M_470" class="ms"></a>
Dibbena cakkhunā visuddhena atik­kanta­mānusa­kena satte passati cavamāne
upapajjamāne hīne paṇīte suvaṇṇe dubbaṇṇe, sugate duggate yathākammūpage satte
pajānāti. <span class="brnum">(9)</span></p>
<p><a class="sc" id="30"></a>
<a id="p_11M_471" class="ms"></a>
Āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharati. <span class="brnum">(10)</span></p>
<p><a class="sc" id="31"></a>
<a id="p_11M_472" class="ms"></a>
Kāyagatāya, bhikkhave, satiyā āsevitāya bhāvitāya bahulīkatāya yānīkatāya
vatthukatāya anuṭṭhitāya paricitāya susamāraddhāya ime dasānisaṃsā
pāṭikaṅkhā”ti.</p>
<p><a class="sc" id="32"></a>
<a id="p_11M_473" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">­Kāyaga­tā­sati­suttaṃ niṭṭhitaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Anupadavagga</span>
<span class="hidden">­Kāyaga­tā­sati­sutta</span>
</div>
</section>
<a class="previous" href="/pi/mn118">◀ Majjhima Nikāya  118</a><a class="top" href="#"> ▲ TOP </a><a class="next" href="/pi/mn120">Majjhima Nikāya  120 ▶</a>
</div>
</body>
</html>