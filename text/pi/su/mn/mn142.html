<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="mn142" class="hgroup">
<p class="division">Majjhima Nikāya 142</p>
<h1>Dakkhiṇāvibhaṅgasutta</h1>
</div>
<p>
<a class="sc" id="1"></a>
<a class="pts" id="pts3.253"></a>
<a id="p_11M_1075" class="ms"></a>
<a class="msdiv" id="msdiv_376"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati kapilavatthusmiṃ nigrodhārāme. Atha
kho <span class="var" title='[{"eds":["bj","s1","s2","s3","km","pts1"],"var":"mahāpajāpatī "}]'>mahāpajāpati</span> gotamī navaṃ dussayugaṃ ādāya yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnā kho
mahāpajāpati gotamī bhagavantaṃ etadavoca: “idaṃ me, bhante, navaṃ dussayugaṃ
bhagavantaṃ uddissa sāmaṃ kantaṃ sāmaṃ vāyitaṃ. Taṃ me, bhante, bhagavā
paṭiggaṇhātu anukampaṃ upādāyā”ti. Evaṃ vutte, bhagavā mahāpajāpatiṃ gotamiṃ
etadavoca: “<span class="cross" title='[{"bm":"1","desc":"2 Gotamivatthadānapañha","lang":"pi","uid":"mi6.2.1"}]'>^</span> saṃghe, gotami, dehi. Saṃghe te dinne ahañceva pūjito bhavissāmi
saṃgho cā”ti.</p>
<p>
<a class="sc" id="2"></a>
<a id="p_11M_1076" class="ms"></a>
Dutiyampi kho mahāpajāpati gotamī bhagavantaṃ etadavoca: “idaṃ me, bhante,
navaṃ dussayugaṃ bhagavantaṃ uddissa sāmaṃ kantaṃ sāmaṃ vāyitaṃ. Taṃ me,
bhante, bhagavā paṭiggaṇhātu anukampaṃ upādāyā”ti. Dutiyampi kho bhagavā
mahāpajāpatiṃ gotamiṃ etadavoca: “saṅghe, gotami, dehi. Saṅghe te dinne
ahañceva pūjito bhavissāmi saṅgho cā”ti.</p>
<p>
<a class="sc" id="3"></a>
<a id="p_11M_1077" class="ms"></a>
Tatiyampi kho mahāpajāpati gotamī bhagavantaṃ etadavoca: “idaṃ me, bhante,
navaṃ dussayugaṃ bhagavantaṃ uddissa sāmaṃ kantaṃ sāmaṃ vāyitaṃ. Taṃ me,
bhante, bhagavā paṭiggaṇhātu anukampaṃ upādāyā”ti. Tatiyampi kho bhagavā
mahāpajāpatiṃ gotamiṃ etadavoca: “saṅghe, gotami, dehi. Saṅghe te dinne
ahañceva pūjito bhavissāmi saṅgho cā”ti.</p>
<p>
<a class="sc" id="4"></a>
<a class="pts" id="pts3.254"></a>
<a id="p_11M_1078" class="ms"></a>
<a class="msdiv" id="msdiv_377"></a>
Evaṃ vutte, āyasmā ānando bhagavantaṃ etadavoca: “paṭiggaṇhātu, bhante, bhagavā
mahāpajāpatiyā gotamiyā navaṃ dussayugaṃ. <span class="var" title='[{"eds":["s1","s2","s3","km"],"var":"bahukārā "}]'>Bahūpakārā</span>, bhante, mahāpajāpati
gotamī bhagavato mātucchā āpādikā posikā khīrassa dāyikā; bhagavantaṃ janettiyā
kālaṅkatāya thaññaṃ pāyesi. Bhagavāpi, bhante, bahūpakāro mahāpajāpatiyā
gotamiyā. Bhagavantaṃ, bhante, āgamma mahāpajāpati gotamī buddhaṃ saraṇaṃ gatā,
dhammaṃ saraṇaṃ gatā, saṃghaṃ saraṇaṃ gatā. Bhagavantaṃ, bhante, āgamma
mahāpajāpati gotamī pāṇātipātā paṭiviratā adinnādānā paṭiviratā
kāmesumicchācārā paṭiviratā musāvādā paṭiviratā surāmerayamajjapamādaṭṭhānā
paṭiviratā. Bhagavantaṃ, bhante, āgamma mahāpajāpati gotamī buddhe
aveccappasādena samannāgatā, dhamme aveccappasādena samannāgatā, saṃghe
aveccappasādena samannāgatā ariyakantehi sīlehi samannāgatā. Bhagavantaṃ,
bhante, āgamma mahāpajāpati gotamī dukkhe nikkaṅkhā, dukkhasamudaye nikkaṅkhā,
dukkhanirodhe nikkaṅkhā, dukkhanirodhagāminiyā paṭipadāya nikkaṅkhā. Bhagavāpi,
bhante, bahūpakāro mahāpajāpatiyā gotamiyā”ti.</p>
<p>
<a class="sc" id="5"></a>
<a id="p_11M_1079" class="ms"></a>
<a class="msdiv" id="msdiv_378"></a>
“Evametaṃ, ānanda. Yaṃ hānanda, puggalo puggalaṃ āgamma buddhaṃ saraṇaṃ gato
hoti, dhammaṃ saraṇaṃ gato hoti, saṅghaṃ saraṇaṃ gato hoti, imassānanda,
puggalassa iminā puggalena na suppatikāraṃ vadāmi, yadidaṃ– 
abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena.</p>
<p>
<a class="sc" id="6"></a>
<a id="p_11M_1080" class="ms"></a>
Yaṃ hānanda, puggalo puggalaṃ āgamma pāṇātipātā paṭivirato hoti, adinnādānā
paṭivirato hoti, kāmesumicchācārā paṭivirato hoti, musāvādā paṭivirato hoti,
surāmerayamajjapamādaṭṭhānā paṭivirato hoti, imassānanda, puggalassa iminā
puggalena na suppatikāraṃ vadāmi, yadidaṃ–  abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena.</p>
<p>
<a class="sc" id="7"></a>
<a id="p_11M_1081" class="ms"></a>
Yaṃ hānanda, puggalo puggalaṃ āgamma buddhe aveccappasādena samannāgato hoti,
dhamme … saṅghe … ariyakantehi sīlehi samannāgato hoti, imassānanda, puggalassa
iminā puggalena na suppatikāraṃ vadāmi, yadidaṃ–  abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena.</p>
<p>
<a class="sc" id="8"></a>
<a id="p_11M_1082" class="ms"></a>
Yaṃ hānanda, puggalo puggalaṃ āgamma dukkhe nikkaṅkho hoti, dukkhasamudaye
nikkaṅkho hoti, dukkhanirodhe nikkaṅkho hoti, dukkhanirodhagāminiyā paṭipadāya
nikkaṅkho hoti, imassānanda, puggalassa iminā puggalena na suppatikāraṃ vadāmi,
yadidaṃ–  abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena.</p>
<p>
<a class="sc" id="9"></a>
<a class="pts" id="pts3.255"></a>
<a id="p_11M_1083" class="ms"></a>
<a class="msdiv" id="msdiv_379"></a>
Cuddasa kho panimānanda, pāṭipuggalikā dakkhiṇā. Katamā cuddasa? Tathāgate
arahante sammāsambuddhe dānaṃ deti–  ayaṃ paṭhamā pāṭipuggalikā dakkhiṇā.
<span class="var" title='[{"eds":["bj","pts1"],"var":"paccekabuddhe "},{"note":"ka-sī, cha1-2"}]'>Paccekasambuddhe</span> dānaṃ deti–  ayaṃ dutiyā pāṭipuggalikā dakkhiṇā.
Tathāgatasāvake arahante dānaṃ deti–  ayaṃ tatiyā pāṭipuggalikā dakkhiṇā.
Arahattaphalasacchikiriyāya paṭipanne dānaṃ deti–  ayaṃ catutthī
pāṭipuggalikā dakkhiṇā. Anāgāmissa dānaṃ deti–  ayaṃ pañcamī pāṭipuggalikā
dakkhiṇā. Anāgāmiphalasacchikiriyāya paṭipanne dānaṃ deti–  ayaṃ chaṭṭhī
pāṭipuggalikā dakkhiṇā. Sakadāgāmissa dānaṃ deti–  ayaṃ sattamī pāṭipuggalikā
dakkhiṇā. Sakadāgāmiphalasacchikiriyāya paṭipanne dānaṃ deti–  ayaṃ
aṭṭhamī pāṭipuggalikā dakkhiṇā. Sotāpanne dānaṃ deti–  ayaṃ navamī
pāṭipuggalikā dakkhiṇā. Sotāpattiphalasacchikiriyāya paṭipanne dānaṃ deti– 
ayaṃ dasamī pāṭipuggalikā dakkhiṇā. Bāhirake kāmesu vītarāge dānaṃ deti–  ayaṃ
ekādasamī pāṭipuggalikā dakkhiṇā. Puthujjanasīlavante dānaṃ deti–  ayaṃ
dvādasamī pāṭipuggalikā dakkhiṇā. Puthujjanadussīle dānaṃ deti–  ayaṃ terasamī
pāṭipuggalikā dakkhiṇā. Tiracchānagate dānaṃ deti–  ayaṃ cuddasamī
pāṭipuggalikā dakkhiṇāti.</p>
<p>
<a class="sc" id="10"></a>
<a id="p_11M_1084" class="ms"></a>
Tatrānanda, tiracchānagate dānaṃ datvā sataguṇā dakkhiṇā pāṭikaṅkhitabbā,
puthujjanadussīle dānaṃ datvā sahassaguṇā dakkhiṇā pāṭikaṅkhitabbā,
puthujjanasīlavante dānaṃ datvā satasahassaguṇā dakkhiṇā pāṭikaṅkhitabbā,
bāhirake kāmesu vītarāge dānaṃ datvā koṭisatasahassaguṇā dakkhiṇā
pāṭikaṅkhitabbā, sotāpattiphalasacchikiriyāya paṭipanne dānaṃ datvā
asaṅkheyyā appameyyā dakkhiṇā pāṭikaṅkhitabbā, ko pana vādo sotāpanne, ko pana
vādo sakadāgāmiphalasacchikiriyāya paṭipanne, ko pana vādo sakadāgāmissa,
ko pana vādo anāgāmiphalasacchikiriyāya paṭipanne, ko pana vādo anāgāmissa,
ko pana vādo arahattaphalasacchikiriyāya paṭipanne, ko pana vādo arahante,
ko pana vādo paccekasambuddhe, ko pana vādo tathāgate arahante sammāsambuddhe.</p>
<p>
<a class="sc" id="11"></a>
<a class="pts" id="pts3.256"></a>
<a id="p_11M_1085" class="ms"></a>
<a class="msdiv" id="msdiv_380"></a>
Satta kho panimānanda, saṅghagatā dakkhiṇā. Katamā satta? Buddhappamukhe
ubhatosaṅghe dānaṃ deti–  ayaṃ paṭhamā saṅghagatā dakkhiṇā. Tathāgate
parinibbute ubhatosaṅghe dānaṃ deti–  ayaṃ dutiyā saṅghagatā dakkhiṇā.
Bhikkhusaṅghe dānaṃ deti–  ayaṃ tatiyā saṅghagatā dakkhiṇā. Bhikkhunisaṅghe
dānaṃ deti–  ayaṃ catutthī saṅghagatā dakkhiṇā. ‘Ettakā me bhikkhū ca
bhikkhuniyo ca saṅghato uddissathā’ti dānaṃ deti–  ayaṃ pañcamī saṅghagatā
dakkhiṇā. ‘Ettakā me bhikkhū saṅghato uddissathā’ti dānaṃ deti–  ayaṃ chaṭṭhī
saṅghagatā dakkhiṇā. ‘Ettakā me bhikkhuniyo saṅghato uddissathā’ti dānaṃ deti– 
ayaṃ sattamī saṅghagatā dakkhiṇā.</p>
<p>
<a class="sc" id="12"></a>
<a id="p_11M_1086" class="ms"></a>
Bhavissanti kho panānanda, anāgatamaddhānaṃ gotrabhuno kāsāvakaṇṭhā dussīlā
pāpadhammā. Tesu dussīlesu saṅghaṃ uddissa dānaṃ dassanti. Tadāpāhaṃ, ānanda,
saṅghagataṃ dakkhiṇaṃ asaṅkheyyaṃ appameyyaṃ vadāmi. Na tvevāhaṃ, ānanda,
kenaci pariyāyena saṅghagatāya dakkhiṇāya pāṭipuggalikaṃ dānaṃ mahapphalataraṃ
vadāmi.</p>
<p>
<a class="sc" id="13"></a>
<a id="p_11M_1087" class="ms"></a>
<a class="msdiv" id="msdiv_381"></a>
<span class="cross" title='[{"bm":"1","desc":"78. Dakkhiṇasutta","lang":"pi","uid":"an4.78"}]'>^</span>

Catasso kho imā, ānanda, dakkhiṇā visuddhiyo. Katamā catasso? Atthānanda,
dakkhiṇā dāyakato visujjhati no paṭiggāhakato. Atthānanda, dakkhiṇā
paṭiggāhakato visujjhati no dāyakato. Atthānanda, dakkhiṇā neva dāyakato
visujjhati no paṭiggāhakato. Atthānanda, dakkhiṇā dāyakato ceva visujjhati
paṭiggāhakato ca.</p>
<p>
<a class="sc" id="14"></a>
<a id="p_11M_1088" class="ms"></a>
Kathañcānanda, dakkhiṇā dāyakato visujjhati no paṭiggāhakato? Idhānanda, dāyako
hoti sīlavā kalyāṇadhammo, paṭiggāhakā honti dussīlā pāpadhammā–  evaṃ kho,
ānanda, dakkhiṇā dāyakato visujjhati no paṭiggāhakato.</p>
<p>
<a class="sc" id="15"></a>
<a id="p_11M_1089" class="ms"></a>
Kathañcānanda, dakkhiṇā paṭiggāhakato visujjhati no dāyakato? Idhānanda, dāyako
hoti dussīlo pāpadhammo, paṭiggāhakā honti <span class="var" title='[{"eds":["si"],"var":"sīlavantā "}]'>sīlavanto</span> kalyāṇadhammā–  evaṃ kho,
ānanda, dakkhiṇā paṭiggāhakato visujjhati no dāyakato.</p>
<p>
<a class="sc" id="16"></a>
<a id="p_11M_1090" class="ms"></a>
Kathañcānanda, dakkhiṇā neva dāyakato visujjhati no paṭiggāhakato? Idhānanda,
dāyako ca hoti dussīlo pāpadhammo, paṭiggāhakā ca honti dussīlā pāpadhammā– 
evaṃ kho, ānanda, dakkhiṇā neva dāyakato visujjhati no paṭiggāhakato.</p>
<p>
<a class="sc" id="17"></a>
<a class="pts" id="pts3.257"></a>
<a id="p_11M_1091" class="ms"></a>
Kathañcānanda, dakkhiṇā dāyakato ceva visujjhati paṭiggāhakato ca? Idhānanda,
dāyako ca hoti sīlavā kalyāṇadhammo, paṭiggāhakā ca honti sīlavanto
kalyāṇadhammā–  evaṃ kho, ānanda, dakkhiṇā dāyakato ceva visujjhati
paṭiggāhakato ca. Imā kho, ānanda, catasso dakkhiṇā visuddhiyo”ti.</p>
<p>
<a class="sc" id="18"></a>
<a id="p_11M_1092" class="ms"></a>
Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p>
<a class="sc" id="19"></a>
<a id="p_11M_1093" class="ms"></a>
<a class="msdiv" id="msdiv_382"></a>
<span class="cross" title='[{"bm":"1","desc":"8 Dussīlapañha","lang":"pi","uid":"mi6.2.7"}]'>^</span>

“Yo sīlavā dussīlesu dadāti dānaṃ,<br>
Dhammena <span class="var" title='[{"eds":["bj","pts1"],"var":"laddhā "},{"note":"ka-sī, cha1-2"}]'>laddhaṃ</span> supasannacitto;<br>
Abhisaddahaṃ kammaphalaṃ uḷāraṃ,<br>
Sā dakkhiṇā dāyakato visujjhati.
</p>
<p>
<a class="sc" id="20"></a>
<a id="p_11M_1094" class="ms"></a>
Yo dussīlo sīlavantesu dadāti dānaṃ,<br>
Adhammena laddhaṃ appasannacitto;<br>
Anabhisaddahaṃ kammaphalaṃ uḷāraṃ,<br>
Sā dakkhiṇā paṭiggāhakato visujjhati.
</p>
<p>
<a class="sc" id="21"></a>
<a id="p_11M_1095" class="ms"></a>
Yo dussīlo dussīlesu dadāti dānaṃ,<br>
Adhammena laddhaṃ appasannacitto;<br>
Anabhisaddahaṃ kammaphalaṃ uḷāraṃ,<br>
<span class="var" title='[{"eds":["bj","s1","s2","s3"],"var":"na taṃ dānaṃ vipulaphalanti brūmi "},{"eds":["pts1"],"var":"sā dakkhiṇā nevubhato visujjhati "}]'>Na taṃ dānaṃ vipulapphalanti brūmi</span>.
</p>
<p>
<a class="sc" id="22"></a>
<a id="p_11M_1096" class="ms"></a>
Yo sīlavā sīlavantesu dadāti dānaṃ,<br>
Dhammena laddhaṃ supasannacitto;<br>
Abhisaddahaṃ kammaphalaṃ uḷāraṃ,<br>
Taṃ ve dānaṃ vipulapphalanti brūmi.
</p>
<p>
<a class="sc" id="23"></a>
<a id="p_11M_1097" class="ms"></a>
Yo vītarāgo vītarāgesu dadāti dānaṃ,<br>
Dhammena laddhaṃ supasannacitto;<br>
Abhisaddahaṃ kammaphalaṃ uḷāraṃ,<br>
<span class="var" title='[{"eds":["si"],"var":"taṃ ve dānaṃ vipulanti brūmi "},{"eds":["pts1"],"var":"taṃ ve dānaṃ āmisadānaṃ vipulanti brūmi "}]'>Taṃ ve dānaṃ āmisadānānamaggan”ti</span>.
</p>
</blockquote>
<p class="endsection">Dakkhiṇāvibhaṅgasuttaṃ niṭṭhitaṃ dvādasamaṃ.</p>
<p class="endsutta">Vibhaṅgavaggo niṭṭhito catuttho.</p>
<blockquote class="uddanagatha">
<p>
<a class="sc" id="24"></a>
<a id="p_11M_1101" class="ms"></a>
Bhaddekānandakaccāna,<br>
Lomasakaṅgiyāsubho;<br>
Mahākammasaḷāyatanavibhaṅgā,<br>
Uddesaaraṇā dhātu saccaṃ.
</p>
</blockquote>
<p class="endsection">Dakkhiṇāvibhaṅgasuttanti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Vibhaṅgavagga</span>
<span class="hidden">Dakkhiṇāvibhaṅgasutta</span>
</div>
</section>
<a class="previous" href="/pi/mn141">◀ Majjhima Nikāya  141</a><a class="top" href="#"> ▲ TOP </a><a class="next" href="/pi/mn143">Majjhima Nikāya  143 ▶</a>
</div>
</body>
</html>