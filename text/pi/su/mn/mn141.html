<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="mn141" class="hgroup">
<p class="division">Majjhima Nikāya 141</p>
<h1>Saccavibhaṅgasutta</h1>
</div>
<p><a class="sc" id="1"></a>
<a class="pts1" id="pts3.248"></a>
<a id="p_11M_1045" class="ms"></a>
<a class="msdiv" id="msdiv_371"></a>
<span class="evam">Evaṃ me sutaṃ—​</span>   ekaṃ samayaṃ bhagavā bārāṇasiyaṃ viharati isipatane migadāye. Tatra kho
bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato
paccassosuṃ. Bhagavā etadavoca: </p>
<p><a class="sc" id="2"></a>
<a id="p_11M_1046" class="ms"></a>
“Tathāgatena, bhikkhave, arahatā sammāsambuddhena bārāṇasiyaṃ isipatane
migadāye anuttaraṃ dhammacakkaṃ pavattitaṃ appaṭivattiyaṃ samaṇena vā
brāhmaṇena vā devena vā mārena vā brahmunā vā kenaci vā lokasmiṃ, yadidaṃ– 
catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā
uttānīkammaṃ. Katamesaṃ catunnaṃ? Dukkhassa ariyasaccassa ācikkhanā desanā
paññāpanā paṭṭhapanā vivaraṇā vibhajanā uttānīkammaṃ, dukkhasamudayassa
ariyasaccassa ācikkhanā desanā paññāpanā paṭṭhapanā vivaraṇā vibhajanā
uttānīkammaṃ, dukkhanirodhassa ariyasaccassa ācikkhanā desanā paññāpanā
paṭṭhapanā vivaraṇā vibhajanā uttānīkammaṃ, dukkhanirodhagāminiyā paṭipadāya
ariyasaccassa ācikkhanā desanā paññāpanā paṭṭhapanā vivaraṇā vibhajanā
uttānīkammaṃ. Tathāgatena, bhikkhave, arahatā sammāsambuddhena bārāṇasiyaṃ
isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā
brāhmaṇena vā devena vā mārena vā brahmunā vā kenaci vā lokasmiṃ, yadidaṃ– 
imesaṃ catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā
vibhajanā uttānīkammaṃ.</p>
<p><a class="sc" id="3"></a>
<a id="p_11M_1047" class="ms"></a>
Sevatha, bhikkhave, sāriputtamoggallāne; bhajatha, bhikkhave,
sāriputtamoggallāne. Paṇḍitā bhikkhū anuggāhakā sabrahmacārīnaṃ. Seyyathāpi,
bhikkhave, <span class="var" title="janetti (bj) | janettī (pts1)" id="note504">janetā</span>, evaṃ sāriputto; seyyathāpi jātassa āpādetā, evaṃ moggallāno.
Sāriputto, bhikkhave, sotāpattiphale vineti, moggallāno uttamatthe. Sāriputto,
bhikkhave, pahoti cattāri ariyasaccāni vitthārena ācikkhituṃ desetuṃ paññāpetuṃ
paṭṭhapetuṃ vivarituṃ vibhajituṃ uttānīkātun”ti. Idamavoca bhagavā. Idaṃ
vatvāna sugato uṭṭhāyāsanā vihāraṃ pāvisi.</p>
<p><a class="sc" id="4"></a>
<a class="pts1" id="pts3.249"></a>
<a id="p_11M_1048" class="ms"></a>
<a class="msdiv" id="msdiv_372"></a>
Tatra kho āyasmā sāriputto acirapakkantassa bhagavato bhikkhū āmantesi: “āvuso
bhikkhave”ti. “Āvuso”ti kho te bhikkhū āyasmato sāriputtassa paccassosuṃ.
Āyasmā sāriputto etadavoca: </p>
<p><a class="sc" id="5"></a>
<a id="p_11M_1049" class="ms"></a>
“Tathāgatena, āvuso, arahatā sammāsambuddhena bārāṇasiyaṃ isipatane migadāye
anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā
devena vā mārena vā brahmunā vā kenaci vā lokasmiṃ, yadidaṃ–  catunnaṃ
ariyasaccānaṃ ācikkhanā desanā paññāpanā paṭṭhapanā vivaraṇā vibhajanā
uttānīkammaṃ. Katamesaṃ catunnaṃ? Dukkhassa ariyasaccassa ācikkhanā desanā
paññāpanā paṭṭhapanā vivaraṇā vibhajanā uttānīkammaṃ, dukkhasamudayassa
ariyasaccassa ācikkhanā desanā paññāpanā paṭṭhapanā vivaraṇā vibhajanā
uttānīkammaṃ, dukkhanirodhassa ariyasaccassa ācikkhanā desanā paññāpanā
paṭṭhapanā vivaraṇā vibhajanā uttānīkammaṃ, dukkhanirodhagāminiyā paṭipadāya
ariyasaccassa ācikkhanā desanā paññāpanā paṭṭhapanā vivaraṇā vibhajanā
uttānīkammaṃ.</p>
<p><a class="sc" id="6"></a>
<a id="p_11M_1050" class="ms"></a>
<a class="msdiv" id="msdiv_373"></a>
Katamañcāvuso, dukkhaṃ ariyasaccaṃ? Jātipi dukkhā, jarāpi dukkhā, maraṇampi
dukkhaṃ, sokaparidevadukkhadomanassupāyāsāpi dukkhā, yampicchaṃ na
labhati tampi dukkhaṃ; saṅkhittena pañcupādānakkhandhā dukkhā.</p>
<p><a class="sc" id="7"></a>
<a id="p_11M_1051" class="ms"></a>
Katamā cāvuso, jāti? Yā tesaṃ tesaṃ sattānaṃ tamhi tamhi sattanikāye jāti
sañjāti okkanti abhinibbatti khandhānaṃ pātubhāvo āyatanānaṃ paṭilābho, ayaṃ
vuccatāvuso: ‘jāti’.</p>
<p><a class="sc" id="8"></a>
<a id="p_11M_1052" class="ms"></a>
Katamā cāvuso, jarā? Yā tesaṃ tesaṃ sattānaṃ tamhi tamhi sattanikāye jarā
jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko,
ayaṃ vuccatāvuso: ‘jarā’.</p>
<p><a class="sc" id="9"></a>
<a id="p_11M_1053" class="ms"></a>
Katamañcāvuso, maraṇaṃ? Yā tesaṃ tesaṃ sattānaṃ tamhā tamhā sattanikāyā cuti
cavanatā bhedo antaradhānaṃ maccu maraṇaṃ kālaṅkiriyā khandhānaṃ bhedo
kaḷevarassa nikkhepo jīvitindriyassupacchedo, idaṃ vuccatāvuso: ‘maraṇaṃ’.</p>
<p><a class="sc" id="10"></a>
<a id="p_11M_1054" class="ms"></a>
Katamo cāvuso, soko? Yo kho, āvuso, aññataraññatarena byasanena samannāgatassa
aññataraññatarena dukkhadhammena phuṭṭhassa soko socanā socitattaṃ antosoko
antoparisoko, ayaṃ vuccatāvuso: ‘soko’.</p>
<p><a class="sc" id="11"></a>
<a class="pts1" id="pts3.250"></a>
<a id="p_11M_1055" class="ms"></a>
Katamo cāvuso, paridevo? Yo kho, āvuso, aññataraññatarena byasanena
samannāgatassa aññataraññatarena dukkhadhammena phuṭṭhassa ādevo paridevo
ādevanā paridevanā ādevitattaṃ paridevitattaṃ, ayaṃ vuccatāvuso: ‘paridevo’.</p>
<p><a class="sc" id="12"></a>
<a id="p_11M_1056" class="ms"></a>
Katamañcāvuso, dukkhaṃ? Yaṃ kho, āvuso, kāyikaṃ dukkhaṃ kāyikaṃ asātaṃ
kāyasamphassajaṃ dukkhaṃ asātaṃ vedayitaṃ, idaṃ vuccatāvuso: ‘dukkhaṃ’.</p>
<p><a class="sc" id="13"></a>
<a id="p_11M_1057" class="ms"></a>
Katamañcāvuso, domanassaṃ? Yaṃ kho, āvuso, cetasikaṃ dukkhaṃ cetasikaṃ asātaṃ
manosamphassajaṃ dukkhaṃ asātaṃ vedayitaṃ, idaṃ vuccatāvuso: ‘domanassaṃ’.</p>
<p><a class="sc" id="14"></a>
<a id="p_11M_1058" class="ms"></a>
Katamo cāvuso, upāyāso? Yo kho, āvuso, aññataraññatarena byasanena
samannāgatassa aññataraññatarena dukkhadhammena phuṭṭhassa āyāso upāyāso
āyāsitattaṃ upāyāsitattaṃ, ayaṃ vuccatāvuso: ‘upāyāso’.</p>
<p><a class="sc" id="15"></a>
<a id="p_11M_1059" class="ms"></a>
Katamañcāvuso, yampicchaṃ na labhati tampi dukkhaṃ? Jātidhammānaṃ, āvuso,
sattānaṃ evaṃ icchā uppajjati: ‘aho vata mayaṃ na jātidhammā assāma; na ca vata
no jāti āgaccheyyā’ti. Na kho panetaṃ icchāya pattabbaṃ. Idampi: ‘yampicchaṃ na
labhati tampi dukkhaṃ’. Jarādhammānaṃ, āvuso, sattānaṃ … pe … byādhidhammānaṃ,
āvuso, sattānaṃ … maraṇadhammānaṃ, āvuso, sattānaṃ … sokaparidevadukkhadomanassupāyāsadhammānaṃ, āvuso, sattānaṃ evaṃ icchā uppajjati: ‘aho vata mayaṃ na sokaparidevadukkhadomanassupāyāsadhammā assāma; na ca vata no sokaparidevadukkhadomanassupāyāsā āgaccheyyun’ti. Na kho panetaṃ icchāya pattabbaṃ. Idampi: ‘yampicchaṃ na labhati tampi dukkhaṃ’.</p>
<p><a class="sc" id="16"></a>
<a id="p_11M_1060" class="ms"></a>
Katame cāvuso, saṅkhittena pañcupādānakkhandhā dukkhā? Seyyathidaṃ– 
rūpupādānakkhandho, vedanupādānakkhandho, saññupādānakkhandho,
saṅkhārupādānakkhandho, viññāṇupādānakkhandho. Ime vuccantāvuso: ‘saṅkhittena
pañcupādānakkhandhā dukkhā’. Idaṃ vuccatāvuso: ‘dukkhaṃ ariyasaccaṃ’.</p>
<p><a class="sc" id="17"></a>
<a class="pts1" id="pts3.251"></a>
<a id="p_11M_1061" class="ms"></a>
<a class="msdiv" id="msdiv_374"></a>
Katamañcāvuso, <span class="var" title="dukkhasamudayo (bj, s1-3, km)" id="note505">dukkhasamudayaṃ</span> ariyasaccaṃ? Yāyaṃ taṇhā <span class="var" title="ponobhavikā (bj, pts1)" id="note506">ponobbhavikā</span>
<span class="var" title="nandirāgasahagatā (bj, s1-3, km, pts1)" id="note507">nandīrāgasahagatā</span> tatratatrābhinandinī, seyyathidaṃ–  kāmataṇhā bhavataṇhā
vibhavataṇhā, idaṃ vuccatāvuso: ‘<span class="var" title="dukkhasamudayo (bj, s1-3, km)" id="note508">dukkhasamudayaṃ</span> ariyasaccaṃ’.</p>
<p><a class="sc" id="18"></a>
<a id="p_11M_1062" class="ms"></a>
Katamañcāvuso, <span class="var" title="dukkhanirodho (bj, s1-3, km)" id="note509">dukkhanirodhaṃ</span> ariyasaccaṃ? Yo tassāyeva taṇhāya
asesavirāganirodho cāgo paṭinissaggo mutti anālayo, idaṃ vuccatāvuso:
‘<span class="var" title="dukkhanirodho (bj, s1-3, km)" id="note510">dukkhanirodhaṃ</span> ariyasaccaṃ’.</p>
<p><a class="sc" id="19"></a>
<a id="p_11M_1063" class="ms"></a>
<a class="msdiv" id="msdiv_375"></a>
Katamañcāvuso, dukkhanirodhagāminī paṭipadā ariyasaccaṃ? Ayameva ariyo
aṭṭhaṅgiko maggo, seyyathidaṃ–  sammādiṭṭhi, sammāsaṅkappo, sammāvācā,
sammākammanto, sammāājīvo, sammāvāyāmo, sammāsati, sammāsamādhi.</p>
<p><a class="sc" id="20"></a>
<a id="p_11M_1064" class="ms"></a>
Katamā cāvuso, sammādiṭṭhi? Yaṃ kho, āvuso, dukkhe ñāṇaṃ, dukkhasamudaye ñāṇaṃ,
dukkhanirodhe ñāṇaṃ, dukkhanirodhagāminiyā paṭipadāya ñāṇaṃ, ayaṃ vuccatāvuso:
‘sammādiṭṭhi’.</p>
<p><a class="sc" id="21"></a>
<a id="p_11M_1065" class="ms"></a>
Katamo cāvuso, sammāsaṅkappo? Nekkhammasaṅkappo, abyāpādasaṅkappo,
avihiṃsāsaṅkappo, ayaṃ vuccatāvuso: ‘sammāsaṅkappo’.</p>
<p><a class="sc" id="22"></a>
<a id="p_11M_1066" class="ms"></a>
Katamā cāvuso, sammāvācā? Musāvādā veramaṇī, pisuṇāya vācāya veramaṇī,
pharusāya vācāya veramaṇī, samphappalāpā veramaṇī, ayaṃ vuccatāvuso:
‘sammāvācā’.</p>
<p><a class="sc" id="23"></a>
<a id="p_11M_1067" class="ms"></a>
Katamo cāvuso, sammākammanto? Pāṇātipātā veramaṇī, adinnādānā veramaṇī,
kāmesumicchācārā veramaṇī, ayaṃ vuccatāvuso: ‘sammākammanto’.</p>
<p><a class="sc" id="24"></a>
<a id="p_11M_1068" class="ms"></a>
Katamo cāvuso, sammāājīvo? Idhāvuso, ariyasāvako micchāājīvaṃ pahāya
sammāājīvena jīvikaṃ kappeti, ayaṃ vuccatāvuso: ‘sammāājīvo’.</p>
<p><a class="sc" id="25"></a>
<a class="pts1" id="pts3.252"></a>
<a id="p_11M_1069" class="ms"></a>
Katamo cāvuso, sammāvāyāmo? Idhāvuso, bhikkhu anuppannānaṃ pāpakānaṃ akusalānaṃ
dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti
padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti
vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ
dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti
padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya
vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ
paggaṇhāti padahati, ayaṃ vuccatāvuso: ‘sammāvāyāmo’.</p>
<p><a class="sc" id="26"></a>
<a id="p_11M_1070" class="ms"></a>
Katamā cāvuso, sammāsati? Idhāvuso, bhikkhu kāye kāyānupassī viharati ātāpī
sampajāno satimā vineyya loke abhijjhādomanassaṃ. Vedanāsu vedanānupassī
viharati … pe … citte cittānupassī viharati … dhammesu dhammānupassī viharati
ātāpī sampajāno satimā vineyya loke abhijjhādomanassaṃ, ayaṃ vuccatāvuso:
‘sammāsati’.</p>
<p><a class="sc" id="27"></a>
<a id="p_11M_1071" class="ms"></a>
Katamo cāvuso, sammāsamādhi? Idhāvuso, bhikkhu vivicceva kāmehi vivicca
akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ
upasampajja viharati, vitakkavicārānaṃ vūpasamā ajjhattaṃ sampasādanaṃ cetaso
ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja
viharati, pītiyā ca virāgā upekkhako ca viharati … pe … tatiyaṃ jhānaṃ … pe …
catutthaṃ jhānaṃ upasampajja viharati, ayaṃ vuccatāvuso: ‘sammāsamādhi’. Idaṃ
vuccatāvuso: ‘dukkhanirodhagāminī paṭipadā ariyasaccaṃ’.</p>
<p><a class="sc" id="28"></a>
<a id="p_11M_1072" class="ms"></a>
Tathāgatenāvuso, arahatā sammāsambuddhena bārāṇasiyaṃ isipatane migadāye
anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā
devena vā mārena vā brahmunā vā kenaci vā lokasmiṃ, yadidaṃ–  imesaṃ catunnaṃ
ariyasaccānaṃ ācikkhanā desanā paññāpanā paṭṭhapanā vivaraṇā vibhajanā
uttānīkamman”ti.</p>
<p><a class="sc" id="29"></a>
<a id="p_11M_1073" class="ms"></a>
Idamavoca āyasmā sāriputto. Attamanā te bhikkhū āyasmato sāriputtassa bhāsitaṃ
abhinandunti.</p>
<p class="endsection">Saccavibhaṅgasuttaṃ niṭṭhitaṃ ekādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Vibhaṅgavagga</span>
<span class="hidden">Saccavibhaṅgasutta</span>
</div>
</section>
<a class="previous" href="/pi/mn140">◀ Majjhima Nikāya  140</a><a class="top" href="#"> ▲ TOP </a><a class="next" href="/pi/mn142">Majjhima Nikāya  142 ▶</a>
</div>
</body>
</html>