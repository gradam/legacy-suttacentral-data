<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<hgroup id="mn92">
<h2>Majjhima Nikāya 92</h2>
<h1>Selasutta</h1>
</hgroup>
<p><a id="p_10M_1191" class="ms"></a>
<a class="msdiv" id="msdiv_396"></a>
<a class="sc" id="1"></a>
<span class="evam">Evaṃ me sutaṃ—​</span>   ekaṃ samayaṃ bhagavā
aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi
bhikkhusatehi yena āpaṇaṃ nāma aṅguttarāpānaṃ nigamo tadavasari. Assosi kho
keṇiyo jaṭilo:  “samaṇo khalu, bho, gotamo sakyaputto sakyakulā pabbajito
aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi
bhikkhusatehi āpaṇaṃ anuppatto. Taṃ kho pana bhavantaṃ gotamaṃ evaṃ kalyāṇo
kittisaddo abbhuggato:  ‘itipi so bhagavā arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā’ti. So imaṃ lokaṃ sadevakaṃ samārakaṃ
sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā
sacchikatvā pavedeti. So dhammaṃ deseti ādikalyāṇaṃ majjhekalyāṇaṃ
pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ
brahmacariyaṃ pakāseti. Sādhu kho pana tathārūpānaṃ arahataṃ dassanaṃ
hotī”ti.</p>
<p><a id="p_10M_1192" class="ms"></a>
<a class="sc" id="2"></a>
Atha kho keṇiyo jaṭilo yena bhagavā tenupasaṅkami; upasaṅkamitvā bhagavatā
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi
samādapesi samuttejesi sampahaṃsesi. Atha kho keṇiyo jaṭilo bhagavatā
dhammiyā kathāya sandassito samādapito samuttejito sampahaṃsito bhagavantaṃ
etadavoca:  “adhivāsetu me bhavaṃ gotamo svātanāya bhattaṃ saddhiṃ
bhikkhusaṅghenā”ti. Evaṃ vutte, bhagavā keṇiyaṃ jaṭilaṃ etadavoca:  “mahā
kho, keṇiya, bhikkhusaṅgho aḍḍhateḷasāni bhikkhusatāni, tvañca brāhmaṇesu
abhippasanno”ti.</p>
<p><a id="p_10M_1193" class="ms"></a>
<a class="sc" id="3"></a>
Dutiyampi kho keṇiyo jaṭilo bhagavantaṃ etadavoca:  “kiñcāpi kho, bho
gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu
abhippasanno; adhivāsetu me bhavaṃ gotamo svātanāya bhattaṃ saddhiṃ
bhikkhusaṅghenā”ti. Dutiyampi kho bhagavā keṇiyaṃ jaṭilaṃ etadavoca:  “mahā
kho, keṇiya, bhikkhusaṅgho aḍḍhateḷasāni bhikkhusatāni, tvañca brāhmaṇesu
abhippasanno”ti.</p>
<p><a id="p_10M_1194" class="ms"></a>
<a class="sc" id="4"></a>
Tatiyampi kho keṇiyo jaṭilo bhagavantaṃ etadavoca:  “kiñcāpi kho, bho
gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu
abhippasanno; adhivāsetu me bhavaṃ gotamo svātanāya bhattaṃ saddhiṃ
bhikkhusaṅghenā”ti. Adhivāsesi bhagavā tuṇhībhāvena.</p>
<p><a id="p_10M_1195" class="ms"></a>
<a class="sc" id="5"></a>
Atha kho keṇiyo jaṭilo bhagavato adhivāsanaṃ viditvā uṭṭhāyāsanā yena sako
assamo tenupasaṅkami; upasaṅkamitvā mittāmacce ñātisālohite āmantesi: 
“suṇantu me bhonto, mittāmaccā ñātisālohitā; samaṇo me gotamo nimantito
svātanāya bhattaṃ saddhiṃ bhikkhusaṅghena. Yena me kāyaveyyāvaṭikaṃ
kareyyāthā”ti. “Evaṃ, bho”ti kho keṇiyassa jaṭilassa mittāmaccā ñātisālohitā
keṇiyassa jaṭilassa paṭissutvā appekacce uddhanāni khaṇanti, appekacce
kaṭṭhāni phālenti, appekacce bhājanāni dhovanti, appekacce udakamaṇikaṃ
patiṭṭhāpenti, appekacce āsanāni paññapenti. Keṇiyo pana jaṭilo sāmaṃyeva
maṇḍalamālaṃ paṭiyādeti.</p>
<p><a id="p_10M_1196" class="ms"></a>
<a class="msdiv" id="msdiv_397"></a>
<a class="sc" id="6"></a>
Tena kho pana samayena selo brāhmaṇo āpaṇe paṭivasati tiṇṇaṃ vedānaṃ pāragū
sanighaṇḍukeṭubhānaṃ sākkharappabhedānaṃ itihāsapañcamānaṃ, padako,
veyyākaraṇo, lokāya­tama­hāpu­risa­lakkha­ṇesu anavayo, tīṇi ca
māṇavakasatāni mante vāceti.</p>
<p><a id="p_10M_1197" class="ms"></a>
<a class="sc" id="7"></a>
Tena kho pana samayena keṇiyo jaṭilo sele brāhmaṇe abhippasanno hoti. Atha
kho selo brāhmaṇo tīhi māṇavakasatehi parivuto jaṅghāvihāraṃ anucaṅkamamāno
anuvicaramāno yena keṇiyassa jaṭilassa assamo tenupasaṅkami. Addasā kho selo
brāhmaṇo keṇiyassa jaṭilassa assame appekacce uddhanāni khaṇante, appekacce
kaṭṭhāni phālente, appekacce bhājanāni dhovante, appekacce udakamaṇikaṃ
patiṭṭhāpente, appekacce āsanāni paññapente, keṇiyaṃ pana jaṭilaṃ sāmaṃyeva
maṇḍalamālaṃ paṭiyādentaṃ. Disvāna keṇiyaṃ jaṭilaṃ etadavoca:  “kiṃ nu bhoto
keṇiyassa āvāho vā bhavissati vivāho vā bhavissati mahāyañño vā
paccupaṭṭhito, rājā vā māgadho seniyo bimbisāro nimantito svātanāya saddhiṃ
balakāyenā”ti?</p>
<p><a id="p_10M_1198" class="ms"></a>
<a class="sc" id="8"></a>
“Na me, bho sela, āvāho bhavissati napi vivāho bhavissati napi rājā māgadho
seniyo bimbisāro nimantito svātanāya saddhiṃ balakāyena; api ca kho me
mahāyañño paccupaṭṭhito. Atthi, bho, samaṇo gotamo sakyaputto sakyakulā
pabbajito aṅguttarāpesu cārikaṃ caramāno mahatā bhikkhusaṅghena saddhiṃ
aḍḍhateḷasehi bhikkhusatehi āpaṇaṃ anuppatto. Taṃ kho pana bhavantaṃ gotamaṃ
evaṃ kalyāṇo kittisaddo abbhuggato:  ‘itipi so bhagavā arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā’ti. So me nimantito svātanāya bhattaṃ saddhiṃ
bhikkhusaṅghenā”ti.</p>
<p><a id="p_10M_1199" class="ms"></a>
<a class="sc" id="9"></a>
“Buddhoti–  bho keṇiya, vadesi”?</p>
<p><a id="p_10M_1200" class="ms"></a>
<a class="sc" id="10"></a>
“Buddhoti–  bho sela, vadāmi”.</p>
<p><a id="p_10M_1201" class="ms"></a>
<a class="sc" id="11"></a>
“Buddhoti–  bho keṇiya, vadesi”?</p>
<p><a id="p_10M_1202" class="ms"></a>
<a class="sc" id="12"></a>
“Buddhoti–  bho sela, vadāmī”ti.</p>
<p><a id="p_10M_1203" class="ms"></a>
<a class="msdiv" id="msdiv_398"></a>
<a class="sc" id="13"></a>
Atha kho selassa brāhmaṇassa etadahosi:  “ghosopi kho eso dullabho
lokasmiṃ–   yadidaṃ ‘buddho’ti. Āgatāni kho panamhākaṃ mantesu dvattiṃsa­mahā
­puri­ salakkha­ṇāni, yehi samannāgatassa mahāpurisassa dveyeva gatiyo
bhavanti anaññā. Sace agāraṃ ajjhāvasati, rājā hoti cakkavattī dhammiko
dhammarājā cāturanto vijitāvī janapadatthāvariyappatto
sattaratanasamannāgato. Tassimāni satta ratanāni bhavanti, seyyathidaṃ– 
cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ,
gahapatiratanaṃ, pariṇāyakaratanameva sattamaṃ. Parosahassaṃ kho panassa
puttā bhavanti sūrā vīraṅgarūpā parasenappamaddanā. So imaṃ pathaviṃ
sāgarapariyantaṃ adaṇḍena asatthena dhammena abhivijiya ajjhāvasati. Sace
pana agārasmā anagāriyaṃ pabbajati, arahaṃ hoti sammāsambuddho loke
vivaṭṭacchado”.</p>
<p><a id="p_10M_1204" class="ms"></a>
<a class="sc" id="14"></a>
“Kahaṃ pana, bho keṇiya, etarahi so bhavaṃ gotamo viharati arahaṃ
sammāsambuddho”ti? Evaṃ vutte, keṇiyo jaṭilo dakkhiṇaṃ bāhuṃ paggahetvā
selaṃ brāhmaṇaṃ etadavoca:  “yenesā, bho sela, nīlavanarājī”ti. Atha kho
selo brāhmaṇo tīhi māṇavakasatehi saddhiṃ yena bhagavā tenupasaṅkami. Atha
kho selo brāhmaṇo te māṇavake āmantesi:  “appasaddā bhonto āgacchantu pade
padaṃ nikkhipantā; durāsadā hi te bhagavanto sīhāva ekacarā. Yadā cāhaṃ,
bho, samaṇena gotamena saddhiṃ manteyyaṃ, mā me bhonto antarantarā kathaṃ
opātetha. Kathāpariyosānaṃ me bhavanto āgamentū”ti. Atha kho selo brāhmaṇo
yena bhagavā tenupasaṅkami; upasaṅkamitvā bhagavatā saddhiṃ sammodi.
Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ
nisinno kho selo brāhmaṇo bhagavato kāye dvattiṃsa­mahā­puri­salakkha­ṇāni
samannesi.</p>
<p><a id="p_10M_1205" class="ms"></a>
<a class="sc" id="15"></a>
Addasā kho selo brāhmaṇo bhagavato kāye dvattiṃsa­mahā­puri­salakkha­ṇāni,
yebhuyyena ṭhapetvā dve. Dvīsu mahāpurisalakkhaṇesu kaṅkhati vicikicchati
nādhimuccati na sampasīdati–  kosohite ca vatthaguyhe pahūtajivhatāya ca.
Atha kho bhagavato etadahosi:  “passati kho me ayaṃ selo brāhmaṇo dvattiṃsa­
mahā­puri­ salakkha­ṇāni, yebhuyyena ṭhapetvā dve. Dvīsu
mahāpurisalakkhaṇesu kaṅkhati vicikicchati nādhimuccati na sampasīdati– 
kosohite ca vatthaguyhe pahūtajivhatāya cā”ti. Atha kho bhagavā tathārūpaṃ
iddhābhisaṅkhāraṃ abhisaṅkhāsi, yathā addasa selo brāhmaṇo bhagavato
kosohitaṃ vatthaguyhaṃ. Atha kho bhagavā jivhaṃ ninnāmetvā ubhopi
kaṇṇasotāni anumasi paṭimasi; ubhopi nāsikasotāni anumasi paṭimasi;
kevalampi nalāṭamaṇḍalaṃ jivhāya chādesi. Atha kho selassa brāhmaṇassa
etadahosi:  “samannāgato kho samaṇo gotamo dvattiṃsa­mahā­puri­salakkha­ṇehi
paripuṇṇehi, no aparipuṇṇehi; no ca kho naṃ jānāmi buddho vā no vā. Sutaṃ
kho pana metaṃ brāhmaṇānaṃ vuddhānaṃ mahallakānaṃ ācariyapācariyānaṃ
bhāsamānānaṃ:  ‘ye te bhavanti arahanto sammāsambuddhā te sake vaṇṇe
bhaññamāne attānaṃ pātukarontī’ti. Yannūnāhaṃ samaṇaṃ gotamaṃ sammukhā
sāruppāhi gāthāhi abhitthaveyyan”ti.</p>
<p><a id="p_10M_1206" class="ms"></a>
<a class="msdiv" id="msdiv_399"></a>
<a class="sc" id="16"></a>
Atha kho selo brāhmaṇo bhagavantaṃ sammukhā sāruppāhi gāthāhi abhitthavi: </p>
<blockquote class="gatha">
<p><a id="p_10M_1207" class="ms"></a>
<a class="sc" id="17"></a>
“Paripuṇṇakāyo suruci,<br>
Sujāto cārudassano;<br>
Suvaṇṇavaṇṇosi bhagavā, <br>
Susukkadāṭhosi vīriyavā.</p>
<p><a id="p_10M_1208" class="ms"></a>
<a class="sc" id="18"></a>
Narassa hi sujātassa,<br>
ye bhavanti viyañjanā;<br>
Sabbe te tava kāyasmiṃ,<br>
mahāpurisalakkhaṇā.</p>
<p><a id="p_10M_1209" class="ms"></a>
<a class="sc" id="19"></a>
Pasannanetto sumukho,<br>
brahā uju patāpavā;<br>
Majjhe samaṇasaṅghassa, <br>
ādiccova virocasi.</p>
<p><a id="p_10M_1210" class="ms"></a>
<a class="sc" id="20"></a>
Kalyāṇadassano bhikkhu,<br>
kañcanasannibhattaco;<br>
Kiṃ te samaṇabhāvena, <br>
evaṃ uttamavaṇṇino.</p>
<p><a id="p_10M_1211" class="ms"></a>
<a class="sc" id="21"></a>
Rājā arahasi bhavituṃ,<br>
cakkavattī rathesabho;<br>
Cāturanto vijitāvī,<br>
jambusaṇḍassa issaro.</p>
<p><a id="p_10M_1212" class="ms"></a>
<a class="sc" id="22"></a>
Khattiyā bhogirājāno,<br>
anuyantā bhavantu te;<br>
Rājābhirājā manujindo,<br>
rajjaṃ kārehi gotama”.</p>
<p><a id="p_10M_1213" class="ms"></a>
<a class="sc" id="23"></a>
“Rājāhamasmi selāti,<br>
dhammarājā anuttaro;<br>
Dhammena cakkaṃ vattemi, <br>
cakkaṃ appaṭivattiyaṃ”.</p>
<p><a id="p_10M_1214" class="ms"></a>
<a class="sc" id="24"></a>
“Sambuddho paṭijānāsi,<br>
dhammarājā anuttaro; <br>
<span class="squo">‘</span> Dhammena cakkaṃ vattemi’,<br>
iti bhāsasi gotama.</p>
<p><a id="p_10M_1215" class="ms"></a>
<a class="sc" id="25"></a>
Ko nu senāpati bhoto,<br>
sāvako satthuranvayo;<br>
Ko tetamanuvatteti,<br>
dhammacakkaṃ pavattitaṃ”.</p>
<p><a id="p_10M_1216" class="ms"></a>
<a class="sc" id="26"></a>
“Mayā pavattitaṃ cakkaṃ, (selāti bhagavā)<br>
Dhammacakkaṃ anuttaraṃ;<br>
Sāriputto anuvatteti,<br>
Anujāto tathāgataṃ.</p>
<p><a id="p_10M_1217" class="ms"></a>
<a class="sc" id="27"></a>
Abhiññeyyaṃ abhiññātaṃ,<br>
bhāvetabbañca bhāvitaṃ;<br>
Pahātabbaṃ pahīnaṃ me,<br>
tasmā buddhosmi brāhmaṇa.</p>
<p><a id="p_10M_1218" class="ms"></a>
<a class="sc" id="28"></a>
Vinayassu mayi kaṅkhaṃ,<br>
adhimuccassu brāhmaṇa;<br>
Dullabhaṃ dassanaṃ hoti,<br>
sambuddhānaṃ abhiṇhaso.</p>
<p><a id="p_10M_1219" class="ms"></a>
<a class="sc" id="29"></a>
Yesaṃ ve dullabho loke,<br>
pātubhāvo abhiṇhaso;<br>
Sohaṃ brāhmaṇa sambuddho,<br>
sallakatto anuttaro.</p>
<p><a id="p_10M_1220" class="ms"></a>
<a class="sc" id="30"></a>
Brahmabhūto atitulo,<br>
mārasenappamaddano;<br>
Sabbāmitte vasī katvā,<br>
modāmi akutobhayo”.</p>
<p><a id="p_10M_1221" class="ms"></a>
<a class="sc" id="31"></a>
“Imaṃ bhonto nisāmetha,<br>
yathā bhāsati cakkhumā;<br>
Sallakatto mahāvīro,<br>
sīhova nadatī vane.</p>
<p><a id="p_10M_1222" class="ms"></a>
<a class="sc" id="32"></a>
Brahmabhūtaṃ atitulaṃ,<br>
mārasenappamaddanaṃ;<br>
Ko disvā nappasīdeyya, <br>
api kaṇhābhijātiko.</p>
<p><a id="p_10M_1223" class="ms"></a>
<a class="sc" id="33"></a>
Yo maṃ icchati anvetu,<br>
yo vā nicchati gacchatu;<br>
Idhāhaṃ pabbajissāmi,<br>
varapaññassa santike”.</p>
<p><a id="p_10M_1224" class="ms"></a>
<a class="sc" id="34"></a>
“Etañce ruccati bhoto,<br>
sammāsambuddhasāsanaṃ;<br>
Mayampi pabbajissāma,<br>
varapaññassa santike”.</p>
<p><a id="p_10M_1225" class="ms"></a>
<a class="sc" id="35"></a>
Brāhmaṇā tisatā ime,<br>
yācanti pañjalīkatā; <br>
<span class="dquo">“</span> Brahmacariyaṃ carissāma,<br>
bhagavā tava santike”.</p>
<p><a id="p_10M_1226" class="ms"></a>
<a class="sc" id="36"></a>
“Svākkhātaṃ brahmacariyaṃ, (selāti bhagavā)<br>
Sandiṭṭhikamakālikaṃ;<br>
Yattha amoghā pabbajjā,<br>
Appamattassa sikkhato”ti.</p>
</blockquote>
<p><a id="p_10M_1227" class="ms"></a>
<a class="sc" id="37"></a>
Alattha kho selo brāhmaṇo sapariso bhagavato santike pabbajjaṃ, alattha
upasampadaṃ.</p>
<p><a id="p_10M_1228" class="ms"></a>
<a class="msdiv" id="msdiv_400"></a>
<a class="sc" id="38"></a>
Atha kho keṇiyo jaṭilo tassā rattiyā accayena sake assame paṇītaṃ
khādanīyaṃ bhojanīyaṃ paṭiyādāpetvā bhagavato kālaṃ ārocāpesi:  “kālo, bho
gotama, niṭṭhitaṃ bhattan”ti. Atha kho bhagavā pubbaṇhasamayaṃ nivāsetvā
pattacīvaramādāya yena keṇiyassa jaṭilassa assamo tenupasaṅkami;
upasaṅkamitvā paññatte āsane nisīdi saddhiṃ bhikkhusaṅghena. Atha kho keṇiyo
jaṭilo buddhappamukhaṃ bhikkhusaṅghaṃ paṇītena khādanīyena bhojanīyena
sahatthā santappesi, sampavāresi. Atha kho keṇiyo jaṭilo bhagavantaṃ
bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi.
Ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi: </p>
<blockquote class="gatha">
<p><a id="p_10M_1229" class="ms"></a>
<a class="sc" id="39"></a>
“Aggihuttamukhā yaññā,<br>
sāvittī chandaso mukhaṃ;<br>
Rājā mukhaṃ manussānaṃ,<br>
nadīnaṃ sāgaro mukhaṃ.</p>
<p><a id="p_10M_1230" class="ms"></a>
<a class="sc" id="40"></a>
Nakkhattānaṃ mukhaṃ cando,<br>
ādicco tapataṃ mukhaṃ;<br>
Puññaṃ ākaṅkhamānānaṃ,<br>
saṅgho ve yajataṃ mukhan”ti.</p>
</blockquote>
<p><a id="p_10M_1231" class="ms"></a>
<a class="sc" id="41"></a>
Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā
pakkāmi.</p>
<p><a id="p_10M_1232" class="ms"></a>
<a class="sc" id="42"></a>
Atha kho āyasmā selo sapariso eko vūpakaṭṭho appamatto ātāpī pahitatto
viharanto nacirasseva–  yassatthāya kulaputtā sammadeva agārasmā anagāriyaṃ
pabbajanti, tadanuttaraṃ–  brahmacariyapariyosānaṃ diṭṭheva dhamme sayaṃ
abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ,
kataṃ karaṇīyaṃ, nāparaṃ itthattāyā”ti abbhaññāsi. Aññataro kho panāyasmā
selo sapariso arahataṃ ahosi. Atha kho āyasmā selo sapariso yena bhagavā
tenupasaṅkami; upasaṅkamitvā ekaṃsaṃ cīvaraṃ katvā yena bhagavā tenañjaliṃ
paṇāmetvā bhagavantaṃ gāthāhi ajjhabhāsi: </p>
<blockquote class="gatha">
<p><a id="p_10M_1233" class="ms"></a>
<a class="sc" id="43"></a>
“Yaṃ taṃ saraṇamāgamma,<br>
ito aṭṭhami cakkhumā;<br>
Sattarattena bhagavā,<br>
dantamha tava sāsane.</p>
<p><a id="p_10M_1234" class="ms"></a>
<a class="sc" id="44"></a>
Tuvaṃ buddho tuvaṃ satthā,<br>
tuvaṃ mārābhibhū muni;<br>
Tuvaṃ anusaye chetvā, <br>
tiṇṇo tāresimaṃ pajaṃ.</p>
<p><a id="p_10M_1235" class="ms"></a>
<a class="sc" id="45"></a>
Upadhī te samatikkantā,<br>
āsavā te padālitā;<br>
Sīhova anupādāno,<br>
pahīnabhayabheravo.</p>
<p><a id="p_10M_1236" class="ms"></a>
<a class="sc" id="46"></a>
Bhikkhavo tisatā ime,<br>
tiṭṭhanti pañjalīkatā;<br>
Pāde vīra pasārehi,<br>
nāgā vandantu satthuno”ti.</p>
</blockquote>
<p class="endsection">
Selasuttaṃ niṭṭhitaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Brāhmaṇavagga</div>
</section>
<a class="previous" href="/mn91/pi/">◀ Majjhima Nikāya  91</a>
<a class="top" href="#"> ▲ TOP </a>
<a class="next" href="/mn93/pi/">Majjhima Nikāya  93 ▶</a>
</div>
<div class="hidden">Selasutta</div>
</div>
</body>
</html>
