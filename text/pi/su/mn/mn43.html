<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="mn43" class="hgroup">
<p class="division">Majjhima Nikāya 43</p>
<h1>Mahāve­dalla­sutta</h1>
</div>
<p><a class="sc" id="1"></a>
<a class="pts1" id="pts1.292"></a>
<a id="p_9M_1502" class="ms"></a>
<a class="msdiv" id="msdiv_449"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme.
Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā
sāriputto tenupasaṅkami; upasaṅkamitvā āyasmatā sāriputtena saddhiṃ sammodi.
Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno
kho āyasmā mahākoṭṭhiko āyasmantaṃ sāriputtaṃ etadavoca: </p>
<p><a class="sc" id="2"></a>
<a id="p_9M_1503" class="ms"></a>
“‘Duppañño duppañño’ti, āvuso, vuccati. Kittāvatā nu kho, āvuso, duppaññoti
vuccatī”ti?</p>
<p><a class="sc" id="3"></a>
<a id="p_9M_1504" class="ms"></a>
“‘Nappajānāti nappajānātī’ti kho, āvuso, tasmā duppaññoti vuccati. Kiñca
nappajānāti? ‘Idaṃ dukkhan’ti nappajānāti, ‘ayaṃ dukkhasamudayo’ti nappajānāti,
‘ayaṃ dukkhanirodho’ti nappajānāti, ‘ayaṃ duk­kha­nirodha­gāminī paṭipadā’ti
nappajānāti. ‘Nappajānāti nappajānātī’ti kho, āvuso, tasmā duppaññoti
vuccatī”ti.</p>
<p><a class="sc" id="4"></a>
<a id="p_9M_1505" class="ms"></a>
“Sādhāvuso”ti kho āyasmā mahākoṭṭhiko āyasmato sāriputtassa bhāsitaṃ
abhinanditvā anumoditvā āyasmantaṃ sāriputtaṃ uttariṃ pañhaṃ apucchi: </p>
<p><a class="sc" id="5"></a>
<a id="p_9M_1506" class="ms"></a>
“‘Paññavā paññavā’ti, āvuso, vuccati. Kittāvatā nu kho, āvuso, paññavāti
vuccatī”ti?</p>
<p><a class="sc" id="6"></a>
<a id="p_9M_1507" class="ms"></a>
“‘Pajānāti pajānātī’ti kho, āvuso, tasmā paññavāti vuccati. Kiñca pajānāti?
‘Idaṃ dukkhan’ti pajānāti, ‘ayaṃ dukkhasamudayo’ti pajānāti, ‘ayaṃ
dukkhanirodho’ti pajānāti, ‘ayaṃ duk­kha­nirodha­gāminī paṭipadā’ti pajānāti.
‘Pajānāti pajānātī’ti kho, āvuso, tasmā paññavāti vuccatī”ti.</p>
<p><a class="sc" id="7"></a>
<a id="p_9M_1508" class="ms"></a>
“‘Viññāṇaṃ viññāṇan’ti, āvuso, vuccati. Kittāvatā nu kho, āvuso, viññāṇanti
vuccatī”ti?</p>
<p><a class="sc" id="8"></a>
<a id="p_9M_1509" class="ms"></a>
“‘Vijānāti vijānātī’ti kho, āvuso, tasmā viññāṇanti vuccati. Kiñca vijānāti?
Sukhantipi vijānāti, dukkhantipi vijānāti, aduk­kha­masu­khan­tipi vijānāti.
‘Vijānāti vijānātī’ti kho, āvuso, tasmā viññāṇanti vuccatī”ti.</p>
<p><a class="sc" id="9"></a>
<a class="pts1" id="pts1.293"></a>
<a id="p_9M_1510" class="ms"></a>
“Yā cāvuso, paññā yañca viññāṇaṃ–  ime dhammā saṃsaṭṭhā udāhu visaṃsaṭṭhā?
Labbhā ca panimesaṃ dhammānaṃ <span class="var" title="vinibbhujjitvā vinibbhujjitvā (mr)" id="note470">vinibbhujitvā vinibbhujitvā</span> nānākaraṇaṃ
paññāpetun”ti? “Yā cāvuso, paññā yañca viññāṇaṃ–  ime dhammā saṃsaṭṭhā, no
visaṃsaṭṭhā. Na ca labbhā imesaṃ dhammānaṃ vinibbhujitvā vinibbhujitvā
nānākaraṇaṃ paññāpetuṃ. <span class="var" title="yañcāvuso (bj, mr) | yañca āvuso (s1-3, km)" id="note471">Yaṃ hāvuso</span>, pajānāti taṃ vijānāti, yaṃ vijānāti taṃ
pajānāti. Tasmā ime dhammā saṃsaṭṭhā, no visaṃsaṭṭhā. Na ca labbhā imesaṃ
dhammānaṃ vinibbhujitvā vinibbhujitvā nānākaraṇaṃ paññāpetun”ti.</p>
<p><a class="sc" id="10"></a>
<a id="p_9M_1511" class="ms"></a>
“Yā cāvuso, paññā yañca viññāṇaṃ–  imesaṃ dhammānaṃ saṃsaṭṭhānaṃ no
visaṃsaṭṭhānaṃ kiṃ nānākaraṇan”ti? “Yā cāvuso, paññā yañca viññāṇaṃ–  imesaṃ
dhammānaṃ saṃsaṭṭhānaṃ no visaṃsaṭṭhānaṃ paññā bhāvetabbā, viññāṇaṃ
pariññeyyaṃ. Idaṃ nesaṃ nānākaraṇan”ti.</p>
<p><a class="sc" id="11"></a>
<a id="p_9M_1512" class="ms"></a>
<a class="msdiv" id="msdiv_450"></a>
“‘Vedanā vedanā’ti, āvuso, vuccati. Kittāvatā nu kho, āvuso, vedanāti
vuccatī”ti?</p>
<p><a class="sc" id="12"></a>
<a id="p_9M_1513" class="ms"></a>
“‘Vedeti vedetī’ti kho, āvuso, tasmā vedanāti vuccati. Kiñca vedeti? Sukhampi
vedeti, dukkhampi vedeti, aduk­kha­ma­su­khampi vedeti. ‘Vedeti vedetī’ti kho,
āvuso, tasmā vedanāti vuccatī”ti.</p>
<p><a class="sc" id="13"></a>
<a id="p_9M_1514" class="ms"></a>
“‘Saññā saññā’ti, āvuso, vuccati. Kittāvatā nu kho, āvuso, saññāti vuccatī”ti?</p>
<p><a class="sc" id="14"></a>
<a id="p_9M_1515" class="ms"></a>
“‘Sañjānāti sañjānātī’ti kho, āvuso, tasmā saññāti vuccati. Kiñca sañjānāti?
Nīlakampi sañjānāti, pītakampi sañjānāti, lohitakampi sañjānāti, odātampi
sañjānāti. ‘Sañjānāti sañjānātī’ti kho, āvuso, tasmā saññāti vuccatī”ti.</p>
<p><a class="sc" id="15"></a>
<a id="p_9M_1516" class="ms"></a>
“Yā cāvuso, vedanā yā ca saññā yañca viññāṇaṃ–  ime dhammā saṃsaṭṭhā udāhu
visaṃsaṭṭhā? Labbhā ca panimesaṃ dhammānaṃ vinibbhujitvā vinibbhujitvā
nānākaraṇaṃ paññāpetun”ti? “Yā cāvuso, vedanā yā ca saññā yañca viññāṇaṃ–  ime
dhammā saṃsaṭṭhā, no visaṃsaṭṭhā. Na ca labbhā imesaṃ dhammānaṃ vinibbhujitvā
vinibbhujitvā nānākaraṇaṃ paññāpetuṃ. <span class="var" title="yaṃ cāvuso (s1-3, km) | yañcāvuso (mr)" id="note472">Yaṃ hāvuso</span>, vedeti taṃ sañjānāti, yaṃ
sañjānāti taṃ vijānāti. Tasmā ime dhammā saṃsaṭṭhā no visaṃsaṭṭhā. Na ca labbhā
imesaṃ dhammānaṃ vinibbhujitvā vinibbhujitvā nānākaraṇaṃ paññāpetun”ti.</p>
<p><a class="sc" id="16"></a>
<a id="p_9M_1517" class="ms"></a>
<a class="msdiv" id="msdiv_451"></a>
“<span class="var" title="nissaṭṭhena panāvuso (?)" id="note473">Nissaṭṭhena hāvuso</span>, pañcahi indriyehi parisuddhena manoviññāṇena kiṃ
neyyan”ti?</p>
<p><a class="sc" id="17"></a>
<a id="p_9M_1518" class="ms"></a>
“Nissaṭṭhena, āvuso, pañcahi indriyehi parisuddhena manoviññāṇena ‘ananto
ākāso’ti ākāsānañ­cāyata­naṃ neyyaṃ, ‘anantaṃ viññāṇan’ti viñ­ñā­ṇañ­cāyata­naṃ
neyyaṃ, ‘natthi kiñcī’ti ākiñ­cañ­ñā­yatanaṃ neyyan”ti.</p>
<p><a class="sc" id="18"></a>
<a id="p_9M_1519" class="ms"></a>
“Neyyaṃ panāvuso, dhammaṃ kena pajānātī”ti?</p>
<p><a class="sc" id="19"></a>
<a id="p_9M_1520" class="ms"></a>
“Neyyaṃ kho, āvuso, dhammaṃ paññācakkhunā pajānātī”ti.</p>
<p><a class="sc" id="20"></a>
<a id="p_9M_1521" class="ms"></a>
“Paññā panāvuso, kimatthiyā”ti?</p>
<p><a class="sc" id="21"></a>
<a id="p_9M_1522" class="ms"></a>
“Paññā kho, āvuso, abhiññatthā pariññatthā pahānatthā”ti.</p>
<p><a class="sc" id="22"></a>
<a class="pts1" id="pts1.294"></a>
<a id="p_9M_1523" class="ms"></a>
<a class="msdiv" id="msdiv_452"></a>
“Kati panāvuso, paccayā sammādiṭṭhiyā uppādāyā”ti?</p>
<p><a class="sc" id="23"></a>
<a id="p_9M_1524" class="ms"></a>
“Dve kho, āvuso, paccayā sammādiṭṭhiyā uppādāya–  parato ca ghoso, yoniso ca
manasikāro. Ime kho, āvuso, dve paccayā sammādiṭṭhiyā uppādāyā”ti.</p>
<p><a class="sc" id="24"></a>
<a id="p_9M_1525" class="ms"></a>
“Katihi panāvuso, aṅgehi anuggahitā sammādiṭṭhi ceto­vimutti­phalā ca hoti
ceto­vimutti­phalā­nisaṃsā ca, paññā­vimutti­phalā ca hoti paññā­vimutti­phalā­nisaṃsā
cā”ti?</p>
<p><a class="sc" id="25"></a>
<a id="p_9M_1526" class="ms"></a>
“Pañcahi kho, āvuso, aṅgehi anuggahitā sammādiṭṭhi ceto­vimutti­phalā ca hoti
ceto­vimutti­phalā­nisaṃsā ca, paññā­vimutti­phalā ca hoti paññā­vimutti­phalā­nisaṃsā
ca. Idhāvuso, sammādiṭṭhi sīlānuggahitā ca hoti, sutānuggahitā ca hoti,
sākac­chā­nug­gahitā ca hoti, sama­thā­nug­gahitā ca hoti, vipassa­nā­nug­gahitā ca
hoti. Imehi kho, āvuso, pañcahaṅgehi anuggahitā sammādiṭṭhi ceto­vimutti­phalā ca
hoti ceto­vimutti­phalā­nisaṃsā ca, paññā­vimutti­phalā ca hoti paññā­vimutti­phalā­nisaṃsā cā”ti.</p>
<p><a class="sc" id="26"></a>
<a id="p_9M_1527" class="ms"></a>
<a class="msdiv" id="msdiv_453"></a>
“Kati panāvuso, bhavā”ti?</p>
<p><a class="sc" id="27"></a>
<a id="p_9M_1528" class="ms"></a>
“Tayome, āvuso, bhavā–  kāmabhavo, rūpabhavo, arūpabhavo”ti.</p>
<p><a class="sc" id="28"></a>
<a id="p_9M_1529" class="ms"></a>
“Kathaṃ panāvuso, āyatiṃ punabbha­vā­bhi­nib­batti hotī”ti?</p>
<p><a class="sc" id="29"></a>
<a id="p_9M_1530" class="ms"></a>
“Avijjā­nīvara­ṇā­naṃ kho, āvuso, sattānaṃ taṇhā­saṃ­yoja­nā­naṃ tatra­tatrā­bhi­nandanā–  evaṃ āyatiṃ punabbha­vā­bhi­nib­batti hotī”ti.</p>
<p><a class="sc" id="30"></a>
<a id="p_9M_1531" class="ms"></a>
“Kathaṃ panāvuso, āyatiṃ punabbha­vā­bhi­nib­batti na hotī”ti?</p>
<p><a class="sc" id="31"></a>
<a id="p_9M_1532" class="ms"></a>
“Avijjāvirāgā kho, āvuso, vijjuppādā taṇhānirodhā–  evaṃ āyatiṃ
punabbha­vā­bhi­nib­batti na hotī”ti.</p>
<p><a class="sc" id="32"></a>
<a id="p_9M_1533" class="ms"></a>
<a class="msdiv" id="msdiv_454"></a>
“Katamaṃ panāvuso, paṭhamaṃ jhānan”ti?</p>
<p><a class="sc" id="33"></a>
<a id="p_9M_1534" class="ms"></a>
“Idhāvuso, bhikkhu vivicceva kāmehi vivicca akusalehi dhammehi savitakkaṃ
savicāraṃ vivekajaṃ pītisukhaṃ paṭhamaṃ jhānaṃ upasampajja viharati–  idaṃ
vuccati, āvuso, paṭhamaṃ jhānan”ti.</p>
<p><a class="sc" id="34"></a>
<a id="p_9M_1535" class="ms"></a>
“Paṭhamaṃ panāvuso, jhānaṃ katiaṅgikan”ti?</p>
<p><a class="sc" id="35"></a>
<a id="p_9M_1536" class="ms"></a>
“Paṭhamaṃ kho, āvuso, jhānaṃ pañcaṅgikaṃ. Idhāvuso, paṭhamaṃ jhānaṃ
samāpannassa bhikkhuno vitakko ca vattati, vicāro ca pīti ca sukhañca
cittekaggatā ca. Paṭhamaṃ kho, āvuso, jhānaṃ evaṃ pañcaṅgikan”ti.</p>
<p><a class="sc" id="36"></a>
<a id="p_9M_1537" class="ms"></a>
“Paṭhamaṃ panāvuso, jhānaṃ kataṅ­ga­vippa­hīnaṃ kataṅ­ga­saman­nā­gatan”ti?</p>
<p><a class="sc" id="37"></a>
<a class="pts1" id="pts1.295"></a>
<a id="p_9M_1538" class="ms"></a>
“Paṭhamaṃ kho, āvuso, jhānaṃ pañcaṅ­ga­vippa­hīnaṃ, pañcaṅ­ga­saman­nā­gataṃ.
Idhāvuso, paṭhamaṃ jhānaṃ samāpannassa bhikkhuno kāmacchando pahīno hoti,
byāpādo pahīno hoti, thinamiddhaṃ pahīnaṃ hoti, uddhac­ca­kukkuc­caṃ pahīnaṃ hoti,
vicikicchā pahīnā hoti; vitakko ca vattati, vicāro ca pīti ca sukhañca
cittekaggatā ca. Paṭhamaṃ kho, āvuso, jhānaṃ evaṃ pañcaṅ­ga­vippa­hīnaṃ
pañcaṅ­ga­saman­nā­gatan”ti.</p>
<p><a class="sc" id="38"></a>
<a id="p_9M_1539" class="ms"></a>
<a class="msdiv" id="msdiv_455"></a>
“Pañcimāni, āvuso, indriyāni nānāvisayāni nānāgocarāni, na aññamaññassa
gocaravisayaṃ paccanubhonti, seyyathidaṃ–  cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imesaṃ kho, āvuso, pañcannaṃ
indriyānaṃ nānāvisayānaṃ nānāgocarānaṃ, na aññamaññassa gocaravisayaṃ
pac­ca­nubhon­tā­naṃ, kiṃ paṭisaraṇaṃ, ko ca nesaṃ gocaravisayaṃ paccanubhotī”ti?</p>
<p><a class="sc" id="39"></a>
<a id="p_9M_1540" class="ms"></a>
“Pañcimāni, āvuso, indriyāni nānāvisayāni nānāgocarāni, na aññamaññassa
gocaravisayaṃ paccanubhonti, seyyathidaṃ–  cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imesaṃ kho, āvuso, pañcannaṃ
indriyānaṃ nānāvisayānaṃ nānāgocarānaṃ, na aññamaññassa gocaravisayaṃ
pac­ca­nubhon­tā­naṃ, mano paṭisaraṇaṃ, mano ca nesaṃ gocaravisayaṃ
paccanubhotī”ti.</p>
<p><a class="sc" id="40"></a>
<a id="p_9M_1541" class="ms"></a>
<a class="msdiv" id="msdiv_456"></a>
“Pañcimāni, āvuso, indriyāni, seyyathidaṃ–  cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imāni kho, āvuso, pañcindriyāni kiṃ
paṭicca tiṭṭhantī”ti?</p>
<p><a class="sc" id="41"></a>
<a id="p_9M_1542" class="ms"></a>
“Pañcimāni, āvuso, indriyāni, seyyathidaṃ–  cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imāni kho, āvuso, pañcindriyāni āyuṃ
paṭicca tiṭṭhantī”ti.</p>
<p><a class="sc" id="42"></a>
<a id="p_9M_1543" class="ms"></a>
“Āyu panāvuso, kiṃ paṭicca tiṭṭhatī”ti?</p>
<p><a class="sc" id="43"></a>
<a id="p_9M_1544" class="ms"></a>
“Āyu usmaṃ paṭicca tiṭṭhatī”ti.</p>
<p><a class="sc" id="44"></a>
<a id="p_9M_1545" class="ms"></a>
“Usmā panāvuso, kiṃ paṭicca tiṭṭhatī”ti?</p>
<p><a class="sc" id="45"></a>
<a id="p_9M_1546" class="ms"></a>
“Usmā āyuṃ paṭicca tiṭṭhatī”ti.</p>
<p><a class="sc" id="46"></a>
<a id="p_9M_1547" class="ms"></a>
“Idāneva kho mayaṃ, āvuso, āyasmato sāriputtassa bhāsitaṃ evaṃ ājānāma: ‘āyu
usmaṃ paṭicca tiṭṭhatī’ti. Idāneva pana mayaṃ, āvuso, āyasmato sāriputtassa
bhāsitaṃ evaṃ ājānāma: ‘usmā āyuṃ paṭicca tiṭṭhatī’ti. Yathā kathaṃ panāvuso,
imassa bhāsitassa attho daṭṭhabbo”ti?</p>
<p><a class="sc" id="47"></a>
<a id="p_9M_1548" class="ms"></a>
“Tena hāvuso, upamaṃ te karissāmi; upamāya­pi­dhekacce viññū purisā bhāsitassa
atthaṃ ājānanti. Seyyathāpi, āvuso, telappadīpassa jhāyato acciṃ paṭicca ābhā
paññāyati, ābhaṃ paṭicca acci paññāyati; evameva kho, āvuso, āyu usmaṃ paṭicca
tiṭṭhati, usmā āyuṃ paṭicca tiṭṭhatī”ti.</p>
<p><a class="sc" id="48"></a>
<a id="p_9M_1549" class="ms"></a>
<a class="msdiv" id="msdiv_457"></a>
“Teva nu kho, āvuso, āyusaṅkhārā, te vedaniyā dhammā udāhu aññe āyusaṅkhārā
aññe vedaniyā dhammā”ti?</p>
<p><a class="sc" id="49"></a>
<a class="pts1" id="pts1.296"></a>
<a id="p_9M_1550" class="ms"></a>
“Na kho, āvuso, teva āyusaṅkhārā te vedaniyā dhammā. Te ca hāvuso, āyusaṅkhārā
abhaviṃsu te vedaniyā dhammā, na yidaṃ saññā­ve­dayi­ta­nirodhaṃ samāpannassa
bhikkhuno vuṭṭhānaṃ paññāyetha. Yasmā ca kho, āvuso, aññe āyusaṅkhārā aññe
vedaniyā dhammā, tasmā saññā­ve­dayi­ta­nirodhaṃ samāpannassa bhikkhuno vuṭṭhānaṃ
paññāyatī”ti.</p>
<p><a class="sc" id="50"></a>
<a id="p_9M_1551" class="ms"></a>
“Yadā nu kho, āvuso, imaṃ kāyaṃ kati dhammā jahanti; athāyaṃ kāyo ujjhito
avakkhitto seti, yathā kaṭṭhaṃ acetanan”ti?</p>
<p><a class="sc" id="51"></a>
<a id="p_9M_1552" class="ms"></a>
“Yadā kho, āvuso, imaṃ kāyaṃ tayo dhammā jahanti–  āyu usmā ca viññāṇaṃ;
athāyaṃ kāyo ujjhito avakkhitto seti, yathā kaṭṭhaṃ acetanan”ti.</p>
<p><a class="sc" id="52"></a>
<a id="p_9M_1553" class="ms"></a>
“Yvāyaṃ, āvuso, mato kālaṅkato, yo cāyaṃ bhikkhu saññā­ve­dayi­ta­nirodhaṃ
samāpanno–  imesaṃ kiṃ nānākaraṇan”ti?</p>
<p><a class="sc" id="53"></a>
<a id="p_9M_1554" class="ms"></a>
“Yvāyaṃ, āvuso, mato kālaṅkato tassa kāyasaṅkhārā niruddhā paṭippassaddhā,
vacīsaṅkhārā niruddhā paṭippassaddhā, cittasaṅkhārā niruddhā paṭippassaddhā,
āyu parikkhīṇo, usmā vūpasantā, indriyāni paribhinnāni. Yo cāyaṃ bhikkhu
saññā­ve­dayi­ta­nirodhaṃ samāpanno tassapi kāyasaṅkhārā niruddhā paṭippassaddhā,
vacīsaṅkhārā niruddhā paṭippassaddhā, cittasaṅkhārā niruddhā paṭippassaddhā,
āyu na parikkhīṇo, usmā avūpasantā, indriyāni vippasannāni. Yvāyaṃ, āvuso, mato
kālaṅkato, yo cāyaṃ bhikkhu saññā­ve­dayi­ta­nirodhaṃ samāpanno–  idaṃ nesaṃ
nānākaraṇan”ti.</p>
<p><a class="sc" id="54"></a>
<a id="p_9M_1555" class="ms"></a>
<a class="msdiv" id="msdiv_458"></a>
“Kati panāvuso, paccayā aduk­kha­ma­su­khāya cetovimuttiyā samāpattiyā”ti?</p>
<p><a class="sc" id="55"></a>
<a id="p_9M_1556" class="ms"></a>
“Cattāro kho, āvuso, paccayā aduk­kha­ma­su­khāya cetovimuttiyā samāpattiyā.
Idhāvuso, bhikkhu sukhassa ca pahānā dukkhassa ca pahānā pubbeva
somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ
catutthaṃ jhānaṃ upasampajja viharati. Ime kho, āvuso, cattāro paccayā
aduk­kha­ma­su­khāya cetovimuttiyā samāpattiyā”ti.</p>
<p><a class="sc" id="56"></a>
<a id="p_9M_1557" class="ms"></a>
“Kati panāvuso, paccayā animittāya cetovimuttiyā samāpattiyā”ti?</p>
<p><a class="sc" id="57"></a>
<a id="p_9M_1558" class="ms"></a>
“Dve kho, āvuso, paccayā animittāya cetovimuttiyā samāpattiyā– 
sabba­nimittā­nañca amanasikāro, animittāya ca dhātuyā manasikāro. Ime kho,
āvuso, dve paccayā animittāya cetovimuttiyā samāpattiyā”ti.</p>
<p><a class="sc" id="58"></a>
<a id="p_9M_1559" class="ms"></a>
“Kati panāvuso, paccayā animittāya cetovimuttiyā ṭhitiyā”ti?</p>
<p><a class="sc" id="59"></a>
<a class="pts1" id="pts1.297"></a>
<a id="p_9M_1560" class="ms"></a>
“Tayo kho, āvuso, paccayā animittāya cetovimuttiyā ṭhitiyā–  sabba­nimittā­nañca
amanasikāro, animittāya ca dhātuyā manasikāro, pubbe ca abhisaṅkhāro. Ime kho,
āvuso, tayo paccayā animittāya cetovimuttiyā ṭhitiyā”ti.</p>
<p><a class="sc" id="60"></a>
<a id="p_9M_1561" class="ms"></a>
“Kati panāvuso, paccayā animittāya cetovimuttiyā vuṭṭhānāyā”ti?</p>
<p><a class="sc" id="61"></a>
<a id="p_9M_1562" class="ms"></a>
“Dve kho, āvuso, paccayā animittāya cetovimuttiyā vuṭṭhānāya– 
sabba­nimittā­nañca manasikāro, animittāya ca dhātuyā amanasikāro. Ime kho,
āvuso, dve paccayā animittāya cetovimuttiyā vuṭṭhānāyā”ti.</p>
<p><a class="sc" id="62"></a>
<a id="p_9M_1563" class="ms"></a>
<a class="msdiv" id="msdiv_459"></a>
“Yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca
suññatā cetovimutti, yā ca animittā cetovimutti–  ime dhammā nānātthā ceva
nānābyañjanā ca udāhu ekatthā byañjanameva nānan”ti?</p>
<p><a class="sc" id="63"></a>
<a id="p_9M_1564" class="ms"></a>
“Yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca
suññatā cetovimutti, yā ca animittā cetovimutti–  atthi kho, āvuso, pariyāyo
yaṃ pariyāyaṃ āgamma ime dhammā nānātthā ceva nānābyañjanā ca; atthi ca kho,
āvuso, pariyāyo yaṃ pariyāyaṃ āgamma ime dhammā ekatthā, byañjanameva nānaṃ.</p>
<p><a class="sc" id="64"></a>
<a id="p_9M_1565" class="ms"></a>
Katamo cāvuso, pariyāyo yaṃ pariyāyaṃ āgamma ime dhammā nānātthā ceva
nānābyañjanā ca?</p>
<p><a class="sc" id="65"></a>
<a id="p_9M_1566" class="ms"></a>
Idhāvuso, bhikkhu mettā­saha­gatena cetasā ekaṃ disaṃ pharitvā viharati, tathā
dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi
sabbattatāya sabbāvantaṃ lokaṃ mettā­saha­gatena cetasā vipulena mahaggatena
appamāṇena averena abyābajjhena pharitvā viharati. Karuṇā­saha­gatena cetasā … pe
… muditā­saha­gatena cetasā … upekkhā­saha­gatena cetasā ekaṃ disaṃ pharitvā
viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ
sabbadhi sabbattatāya sabbāvantaṃ lokaṃ upekkhā­saha­gatena cetasā vipulena
mahaggatena appamāṇena averena abyābajjhena pharitvā viharati. Ayaṃ
vuccatāvuso, appamāṇā cetovimutti.</p>
<p><a class="sc" id="66"></a>
<a id="p_9M_1567" class="ms"></a>
Katamā cāvuso, ākiñcaññā cetovimutti?</p>
<p><a class="sc" id="67"></a>
<a id="p_9M_1568" class="ms"></a>
Idhāvuso, bhikkhu sabbaso viñ­ñā­ṇañ­cāyata­naṃ samatikkamma natthi kiñcīti
ākiñ­cañ­ñā­yatanaṃ upasampajja viharati. Ayaṃ vuccatāvuso, ākiñcaññā
cetovimutti.</p>
<p><a class="sc" id="68"></a>
<a id="p_9M_1569" class="ms"></a>
Katamā cāvuso, suññatā cetovimutti?</p>
<p><a class="sc" id="69"></a>
<a class="pts1" id="pts1.298"></a>
<a id="p_9M_1570" class="ms"></a>
Idhāvuso, bhikkhu araññagato vā rukkhamūlagato vā suññāgāragato vā iti
paṭi­sañcik­khati: ‘suññamidaṃ attena vā attaniyena vā’ti. Ayaṃ vuccatāvuso,
suññatā cetovimutti.</p>
<p><a class="sc" id="70"></a>
<a id="p_9M_1571" class="ms"></a>
Katamā cāvuso, animittā cetovimutti?</p>
<p><a class="sc" id="71"></a>
<a id="p_9M_1572" class="ms"></a>
Idhāvuso, bhikkhu sabba­nimittā­naṃ amanasikārā animittaṃ cetosamādhiṃ
upasampajja viharati. Ayaṃ vuccatāvuso, animittā cetovimutti. Ayaṃ kho, āvuso,
pariyāyo yaṃ pariyāyaṃ āgamma ime dhammā nānātthā ceva nānābyañjanā ca.</p>
<p><a class="sc" id="72"></a>
<a id="p_9M_1573" class="ms"></a>
Katamo cāvuso, pariyāyo yaṃ pariyāyaṃ āgamma ime dhammā ekatthā byañjanameva
nānaṃ?</p>
<p><a class="sc" id="73"></a>
<a id="p_9M_1574" class="ms"></a>
Rāgo kho, āvuso, pamāṇakaraṇo, doso pamāṇakaraṇo, moho pamāṇakaraṇo. Te
khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ
anuppādadhammā. Yāvatā kho, āvuso, appamāṇā cetovimuttiyo, akuppā tāsaṃ
cetovimutti aggamakkhāyati. Sā kho panākuppā cetovimutti suññā rāgena, suññā
dosena, suññā mohena. Rāgo kho, āvuso, kiñcano, doso kiñcano, moho kiñcano. Te
khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ
anuppādadhammā. Yāvatā kho, āvuso, ākiñcaññā cetovimuttiyo, akuppā tāsaṃ
cetovimutti aggamakkhāyati. Sā kho panākuppā cetovimutti suññā rāgena, suññā
dosena, suññā mohena. Rāgo kho, āvuso, nimittakaraṇo, doso nimittakaraṇo, moho
nimittakaraṇo. Te khīṇāsavassa bhikkhuno pahīnā ucchinnamūlā tālāvatthukatā
anabhāvaṅkatā āyatiṃ anuppādadhammā. Yāvatā kho, āvuso, animittā cetovimuttiyo,
akuppā tāsaṃ cetovimutti aggamakkhāyati. Sā kho panākuppā cetovimutti suññā
rāgena, suññā dosena, suññā mohena. Ayaṃ kho, āvuso, pariyāyo yaṃ pariyāyaṃ
āgamma ime dhammā ekatthā byañjanameva nānan”ti.</p>
<p><a class="sc" id="74"></a>
<a id="p_9M_1575" class="ms"></a>
Idamavocāyasmā sāriputto. Attamano āyasmā mahākoṭṭhiko āyasmato sāriputtassa
bhāsitaṃ abhinandīti.</p>
<p class="endsection">Mahāve­dalla­suttaṃ niṭṭhitaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Cūḷa­yamaka­vagga</span>
<span class="hidden">Mahāve­dalla­sutta</span>
</div>
</section>
<a class="previous" href="/pi/mn42">◀ Majjhima Nikāya  42</a><a class="top" href="#"> ▲ TOP </a><a class="next" href="/pi/mn44">Majjhima Nikāya  44 ▶</a>
</div>
</body>
</html>