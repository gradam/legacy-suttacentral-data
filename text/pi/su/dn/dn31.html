<!DOCTYPE html>
<html data-prev="dn30" data-next="dn32">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn31">
<article>
<div class="hgroup">
<p class="division">Dīgha Nikāya 31</p>
<h1>Siṅgālasutta</h1>
</div>
<p><a class="sc" id="1"></a><a class="pts" id="pts3.180"></a><a id="p_8D_575" class="ms"></a><a class="msdiv" id="msdiv_242"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho
pana samayena <span class="var" title="sigālako (bj)" id="note330">siṅgālako</span> gahapatiputto kālasseva uṭṭhāya rājagahā nikkhamitvā
allavattho allakeso pañjaliko <span class="var" title="puthuddisā (bj, s1-3, pts1)" id="note331">puthudisā</span> namassati—puratthimaṃ disaṃ dakkhiṇaṃ
disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disaṃ.</p>
<p><a class="sc" id="2"></a><a class="pts" id="pts3.181"></a><a id="p_8D_576" class="ms"></a><a class="msdiv" id="msdiv_243"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya rājagahaṃ piṇḍāya
pāvisi. Addasā kho bhagavā siṅgālakaṃ gahapatiputtaṃ kālasseva vuṭṭhāya
rājagahā nikkhamitvā allavatthaṃ allakesaṃ pañjalikaṃ puthudisā namassantaṃ—
puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ
uparimaṃ disaṃ. Disvā siṅgālakaṃ gahapatiputtaṃ etadavoca: “kiṃ nu kho tvaṃ,
gahapatiputta, kālasseva vuṭṭhāya rājagahā nikkhamitvā allavattho allakeso
pañjaliko puthudisā namassasi—puratthimaṃ disaṃ dakkhiṇaṃ disaṃ pacchimaṃ
disaṃ uttaraṃ disaṃ heṭṭhimaṃ disaṃ uparimaṃ disan”ti? “Pitā maṃ, bhante, kālaṃ
karonto evaṃ avaca: ‘disā, tāta, namasseyyāsī’ti. So kho ahaṃ, bhante,
pituvacanaṃ sakkaronto garuṃ karonto mānento pūjento kālasseva uṭṭhāya rājagahā
nikkhamitvā allavattho allakeso pañjaliko puthudisā namassāmi—puratthimaṃ
disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ
disan”ti.</p>
<h2><a id="heading1" href="#menu1">1. Cha disā</a></h2>
<p><a class="sc" id="3"></a><a id="p_8D_577" class="ms"></a><a class="msdiv" id="msdiv_244"></a>“Na kho, gahapatiputta, ariyassa vinaye evaṃ <span class="var" title="chaddisā (bj, pts1)" id="note332">cha disā</span> namassitabbā”ti. “Yathā
kathaṃ pana, bhante, ariyassa vinaye cha disā namassitabbā? Sādhu me, bhante,
bhagavā tathā dhammaṃ desetu, yathā ariyassa vinaye cha disā namassitabbā”ti.</p>
<p><a class="sc" id="4"></a><a id="p_8D_578" class="ms"></a>“Tena hi, gahapatiputta, suṇohi sādhukaṃ manasikarohi bhāsissāmī”ti. “Evaṃ,
bhante”ti kho siṅgālako gahapatiputto bhagavato paccassosi. Bhagavā
etadavoca: </p>
<p><a class="sc" id="5"></a><a id="p_8D_579" class="ms"></a>“Yato kho, gahapatiputta, ariyasāvakassa cattāro kammakilesā pahīnā honti,
catūhi ca ṭhānehi pāpakammaṃ na karoti, cha ca bhogānaṃ apāyamukhāni na sevati,
so evaṃ cuddasa pāpakāpagato <span class="var" title="chaddi­sāpaṭic­chādī hoti (s1-3)" id="note333">chaddi­sāpaṭic­chādī</span> ubho­loka­vijayāya paṭipanno
hoti. Tassa ayañceva loko āraddho hoti paro ca loko. So kāyassa bhedā paraṃ
maraṇā sugatiṃ saggaṃ lokaṃ upapajjati.</p>
<h2><a id="heading2" href="#menu2">2. Cattāro kammakilesā</a></h2>
<p><a class="sc" id="6"></a><a id="p_8D_580" class="ms"></a><a class="msdiv" id="msdiv_245"></a>Katamassa cattāro kammakilesā pahīnā honti? Pāṇātipāto kho, gahapatiputta,
kammakileso, adinnādānaṃ kammakileso, kāmesu­micchā­cāro kammakileso, musāvādo
kammakileso. Imassa cattāro kammakilesā pahīnā hontī”ti. Idamavoca bhagavā.
<span class="var" title="idaṃ vatvā (bj, pts1)" id="note334">Idaṃ vatvāna</span> sugato athāparaṃ etadavoca satthā:</p>
<blockquote class="gatha">
<p><a class="sc" id="7"></a><a class="pts" id="pts3.182"></a><a id="p_8D_581" class="ms"></a>“Pāṇātipāto adinnādānaṃ,<br>
Musāvādo ca vuccati;<br>
Paradā­ra­gamanañ­ceva,<br>
Nappasaṃsanti paṇḍitā”ti.
</p>
</blockquote>
<h2><a id="heading3" href="#menu3">3. Catuṭhānaṃ</a></h2>
<p><a class="sc" id="8"></a><a id="p_8D_582" class="ms"></a><a class="msdiv" id="msdiv_246"></a>“Katamehi catūhi ṭhānehi pāpakammaṃ na karoti? Chandāgatiṃ gacchanto pāpakammaṃ
karoti, dosāgatiṃ gacchanto pāpakammaṃ karoti, mohāgatiṃ gacchanto pāpakammaṃ
karoti, bhayāgatiṃ gacchanto pāpakammaṃ karoti. Yato kho, gahapatiputta,
ariyasāvako neva chandāgatiṃ gacchati, na dosāgatiṃ gacchati, na mohāgatiṃ
gacchati, na bhayāgatiṃ gacchati; imehi catūhi ṭhānehi pāpakammaṃ na karotī”ti.
Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><span class="cross" title="^an4.17#1 [17. Paṭha­ma­agati­sutta]-118 | ^ne6#4 [Sāsanapaṭṭhāna] | ^pe3#15 [Sut­tā­dhiṭṭhā­na­tatiya­bhūmi]" id="note335">*</span>
<a class="sc" id="9"></a><a id="p_8D_583" class="ms"></a>“ Chandā dosā bhayā mohā,<br>
yo dhammaṃ ativattati;<br>
Nihīyati yaso
<span class="var" title="tassa yaso (bahūsu)" id="note336">tassa</span>,<br>
kāḷapakkheva candimā.
</p>
<p><a class="sc" id="10"></a><a id="p_8D_584" class="ms"></a>Chandā dosā bhayā mohā,<br>
yo dhammaṃ nātivattati;<br>
Āpūrati yaso
<span class="var" title="tassa yaso (bahūsu, vinayepi)" id="note337">tassa</span>,<br>
<span class="var" title="juṇhapakkheva (mr)" id="note338">sukkapakkheva</span> candimā”ti.</p>
</blockquote>
<h2><a id="heading4" href="#menu4">4. Cha apāyamukhāni</a></h2>
<p><a class="sc" id="11"></a><a id="p_8D_585" class="ms"></a><a class="msdiv" id="msdiv_247"></a>“Katamāni cha bhogānaṃ apāyamukhāni na sevati? Surā­meraya­maj­jappa­mādaṭ­ṭhānā­nuyogo kho, gahapatiputta, bhogānaṃ apāyamukhaṃ, vikāla­visi­khā­cariyā­nuyogo bhogānaṃ apāyamukhaṃ, samaj­jā­bhi­cara­ṇaṃ bhogānaṃ apāyamukhaṃ, jūtappa­mādaṭ­ṭhānā­nuyogo bhogānaṃ apāyamukhaṃ, pāpa­mittā­nuyogo bhogānaṃ apāyamukhaṃ, <span class="var" title="ālassānuyogo (bj, s1-3, pts1)" id="note339">ālasyānuyogo</span> bhogānaṃ apāyamukhaṃ.</p>
<h2><a id="heading5" href="#menu5">5. Surāmerayassa cha ādīnavā</a></h2>
<p><a class="sc" id="12"></a><a class="pts" id="pts3.183"></a><a id="p_8D_586" class="ms"></a><a class="msdiv" id="msdiv_248"></a>Cha khome, gahapatiputta, ādīnavā surā­meraya­maj­jappa­mādaṭ­ṭhānā­nuyoge.
Sandiṭṭhikā <span class="var" title="dhanañjāni (bj, s1-3, pts1)" id="note340">dhanajāni</span>, kalahap­pa­vaḍ­ḍhanī, rogānaṃ āyatanaṃ, akitti­sañjananī,
kopīna­ni­daṃsanī, paññāya dub­balika­raṇīt­veva chaṭṭhaṃ padaṃ bhavati. Ime kho,
gahapatiputta, cha ādīnavā surā­meraya­maj­jappa­mādaṭ­ṭhānā­nuyoge.</p>
<h2><a id="heading6" href="#menu6">6. Vikālacariyāya cha ādīnavā</a></h2>
<p><a class="sc" id="13"></a><a id="p_8D_587" class="ms"></a><a class="msdiv" id="msdiv_249"></a>Cha khome, gahapatiputta, ādīnavā vikāla­visi­khā­cariyā­nuyoge. Attāpissa
agutto arakkhito hoti, puttadāropissa agutto arakkhito hoti, sāpa­teyyam­pissa
aguttaṃ arakkhitaṃ hoti, saṅkiyo <span class="var" title="tesu tesu ṭhānesu (s1-3)" id="note341">ca hoti pāpakesu ṭhānesu</span>, abhūta­vacanañca
tasmiṃ rūhati, bahūnañca duk­kha­dhammānaṃ purakkhato hoti. Ime kho,
gahapatiputta, cha ādīnavā vikāla­visi­khā­cariyā­nuyoge.</p>
<h2><a id="heading7" href="#menu7">7. Samaj­jā­bhi­cara­ṇassa cha ādīnavā</a></h2>
<p><a class="sc" id="14"></a><a id="p_8D_588" class="ms"></a><a class="msdiv" id="msdiv_250"></a>Cha khome, gahapatiputta, ādīnavā samaj­jā­bhi­caraṇe. <span class="var" title="kuvaṃ (si, pts1)" id="note342">Kva</span> naccaṃ, kva gītaṃ, kva
vāditaṃ, kva akkhānaṃ, kva pāṇissaraṃ, kva kumbhathunanti. Ime kho,
gahapatiputta, cha ādīnavā samaj­jā­bhi­caraṇe.</p>
<h2><a id="heading8" href="#menu8">8. Jūtappamādassa cha ādīnavā</a></h2>
<p><a class="sc" id="15"></a><a id="p_8D_589" class="ms"></a><a class="msdiv" id="msdiv_251"></a>Cha khome, gahapatiputta, ādīnavā jūtappa­mādaṭ­ṭhānā­nuyoge. Jayaṃ veraṃ
pasavati, jino vitta­manu­socati, sandiṭṭhikā dhanajāni, <span class="var" title="sabhāye tassa (mr)" id="note343">sabhāgatassa</span> vacanaṃ na
rūhati, mittāmaccānaṃ paribhūto hoti, āvāha­vivāha­kānaṃ apatthito hoti:
‘akkhadhutto ayaṃ purisapuggalo nālaṃ dārabharaṇāyā’ti. Ime kho, gahapatiputta,
cha ādīnavā jūtappa­mādaṭ­ṭhānā­nuyoge.</p>
<h2><a id="heading9" href="#menu9">9. Pāpamittatāya cha ādīnavā</a></h2>
<p><a class="sc" id="16"></a><a class="pts" id="pts3.184"></a><a id="p_8D_590" class="ms"></a><a class="msdiv" id="msdiv_252"></a>Cha khome, gahapatiputta, ādīnavā pāpa­mittā­nuyoge. Ye dhuttā, ye soṇḍā, ye
pipāsā, ye nekatikā, ye vañcanikā, ye sāhasikā. Tyāssa mittā honti te sahāyā.
Ime kho, gahapatiputta, cha ādīnavā pāpa­mittā­nuyoge.</p>
<h2><a id="heading10" href="#menu10">10. Ālasyassa cha ādīnavā</a></h2>
<p><a class="sc" id="17"></a><a id="p_8D_591" class="ms"></a><a class="msdiv" id="msdiv_253"></a>Cha khome, gahapatiputta, ādīnavā ālasyānuyoge. Atisītanti kammaṃ na karoti,
atiuṇhanti kammaṃ na karoti, atisāyanti kammaṃ na karoti, atipātoti kammaṃ na
karoti, atichātosmīti kammaṃ na karoti, atidhātosmīti kammaṃ na karoti. Tassa
evaṃ kic­cāpa­desa­bahulassa viharato anuppannā ceva bhogā nuppajjanti, uppannā ca
bhogā parikkhayaṃ gacchanti. Ime kho, gahapatiputta, cha ādīnavā
ālasyānuyoge”ti.</p>
<p><a class="sc" id="18"></a><a id="p_8D_592" class="ms"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="19"></a><a id="p_8D_593" class="ms"></a>“Hoti pānasakhā nāma,<br>
hoti sammiyasammiyo;<br>
Yo ca atthesu jātesu,<br>
sahāyo hoti so sakhā.
</p>
<p><a class="sc" id="20"></a><a id="p_8D_594" class="ms"></a>Ussūraseyyā paradārasevanā,<br>
<span class="var" title="verappasaṅgo (bj, s1-3, pts1)" id="note344">Verappasavo</span> ca anatthatā ca;<br>
Pāpā ca mittā sukadariyatā ca,<br>
Ete cha ṭhānā purisaṃ dhaṃsayanti.
</p>
<p><a class="sc" id="21"></a><a id="p_8D_595" class="ms"></a>Pāpamitto pāpasakho,<br>
pāpa­ācāra­gocaro;<br>
Asmā lokā paramhā ca,<br>
ubhayā dhaṃsate naro.
</p>
<p><a class="sc" id="22"></a><a id="p_8D_596" class="ms"></a>Akkhitthiyo vāruṇī naccagītaṃ,<br>
Divā soppaṃ pāricariyā akāle;<br>
Pāpā ca mittā sukadariyatā ca,<br>
Ete cha ṭhānā purisaṃ dhaṃsayanti.
</p>
<p><a class="sc" id="23"></a><a class="pts" id="pts3.185"></a><a id="p_8D_597" class="ms"></a>Akkhehi dibbanti suraṃ pivanti,<br>
Yantitthiyo pāṇasamā paresaṃ;<br>
Nihīnasevī na ca
<span class="var" title="vuddhisevī (s1-3) | buddhisevī (mr)" id="note345">vuddhasevī</span>,<br>
Nihīyate kāḷapakkheva cando.
</p>
<p><a class="sc" id="24"></a><a id="p_8D_598" class="ms"></a>Yo vāruṇī addhano akiñcano,<br>
<span class="var" title="pipāsosi atthapāgato (s1-3) | pipāso pibam papāgato (pts1) | pipāsopi samappapāgato (mr)" id="note346">Pipāso pivaṃ
papāgato</span>;<br>
Udakamiva iṇaṃ vigāhati,<br>
<span class="var" title="ākulaṃ (s1-3, mr)" id="note347">Akulaṃ</span> kāhiti khippamattano.</p>
<p><a class="sc" id="25"></a><a id="p_8D_599" class="ms"></a>Na divā soppasīlena,<br>
<span class="var" title="ratti­nuṭ­ṭhā­na­dessinā (s1-3) | ratti­nuṭ­ṭhā­na­dassinā (pts1) | ratti­muṭ­ṭhā­na­sīlinā (?)" id="note348">ratti­muṭ­ṭhā­na­dessinā</span>;<br>
Niccaṃ mattena soṇḍena,<br>
sakkā āvasituṃ gharaṃ.
</p>
<p><a class="sc" id="26"></a><a id="p_8D_600" class="ms"></a>Atisītaṃ atiuṇhaṃ,<br>
atisāyamidaṃ ahu;<br>
Iti vis­saṭṭha­kam­mante,<br>
atthā accenti māṇave.
</p>
<p><a class="sc" id="27"></a><a id="p_8D_601" class="ms"></a>Yodha sītañca uṇhañca,<br>
tiṇā bhiyyo na maññati;<br>
Karaṃ purisakiccāni,<br>
so
<span class="var" title="sukhā (sabbattha)" id="note349">sukhaṃ</span> na vihāyatī”ti.</p>
</blockquote>
<h2><a id="heading11" href="#menu11">11. Mitta­pati­rūpaka</a></h2>
<p><a class="sc" id="28"></a><a id="p_8D_602" class="ms"></a><a class="msdiv" id="msdiv_254"></a>“Cattārome, gahapatiputta, amittā mitta­pati­rūpakā veditabbā. Aññadatthuharo
amitto mitta­pati­rūpako veditabbo, vacīparamo amitto mitta­pati­rūpako veditabbo,
anuppiyabhāṇī amitto mitta­pati­rūpako veditabbo, apāyasahāyo amitto
mitta­pati­rūpako veditabbo.</p>
<p><a class="sc" id="29"></a><a class="pts" id="pts3.186"></a><a id="p_8D_603" class="ms"></a><a class="msdiv" id="msdiv_255"></a>Catūhi kho, gahapatiputta, ṭhānehi aññadatthuharo amitto mitta­pati­rūpako
veditabbo.</p>
<blockquote class="gatha">
<p><a class="sc" id="30"></a><a id="p_8D_604" class="ms"></a>Aññadatthuharo hoti,<br>
appena bahumicchati;<br>
Bhayassa kiccaṃ karoti,<br>
sevati atthakāraṇā.
</p>
</blockquote>
<p><a class="sc" id="31"></a><a id="p_8D_605" class="ms"></a>Imehi kho, gahapatiputta, catūhi ṭhānehi aññadatthuharo amitto mitta­pati­rūpako
veditabbo.</p>
<p><a class="sc" id="32"></a><a id="p_8D_606" class="ms"></a><a class="msdiv" id="msdiv_256"></a>Catūhi kho, gahapatiputta, ṭhānehi vacīparamo amitto mitta­pati­rūpako veditabbo.
Atītena <span class="var" title="paṭisandharati (mr)" id="note350">paṭisantharati</span>, anāgatena paṭisantharati, niratthakena saṅgaṇhāti,
paccuppannesu kiccesu byasanaṃ dasseti. Imehi kho, gahapatiputta, catūhi
ṭhānehi vacīparamo amitto mitta­pati­rūpako veditabbo.</p>
<p><a class="sc" id="33"></a><a id="p_8D_607" class="ms"></a><a class="msdiv" id="msdiv_257"></a>Catūhi kho, gahapatiputta, ṭhānehi anuppiyabhāṇī amitto mitta­pati­rūpako
veditabbo. <span class="var" title="pāpakam­maṃ­pissa (s1-3)" id="note351">Pāpakampissa</span> anujānāti, kalyāṇampissa anujānāti, sammukhāssa vaṇṇaṃ
bhāsati, parammukhāssa avaṇṇaṃ bhāsati. Imehi kho, gahapatiputta, catūhi
ṭhānehi anuppiyabhāṇī amitto mitta­pati­rūpako veditabbo.</p>
<p><a class="sc" id="34"></a><a id="p_8D_608" class="ms"></a><a class="msdiv" id="msdiv_258"></a>Catūhi kho, gahapatiputta, ṭhānehi apāyasahāyo amitto mitta­pati­rūpako
veditabbo. Surā­meraya­maj­jappa­mādaṭ­ṭhānā­nuyoge sahāyo hoti,
vikāla­visi­khā­cariyā­nuyoge sahāyo hoti, samaj­jā­bhi­caraṇe sahāyo hoti,
jūtappa­mādaṭ­ṭhānā­nuyoge sahāyo hoti. Imehi kho, gahapatiputta, catūhi ṭhānehi
apāyasahāyo amitto mitta­pati­rūpako veditabbo”ti.</p>
<p><a class="sc" id="35"></a><a id="p_8D_609" class="ms"></a><a class="msdiv" id="msdiv_259"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="36"></a><a id="p_8D_610" class="ms"></a>“Aññadatthuharo mitto,<br>
yo ca mitto
<span class="var" title="vacīparamo (s1-3)" id="note352">vacīparo</span>;<br>
Anuppiyañca yo āha,<br>
apāyesu ca yo sakhā.
</p>
<p><a class="sc" id="37"></a><a id="p_8D_611" class="ms"></a>Ete amitte cattāro,<br>
iti viññāya paṇḍito;<br>
Ārakā parivajjeyya,<br>
maggaṃ paṭibhayaṃ yathā”ti.
</p>
</blockquote>
<h2><a id="heading12" href="#menu12">12. Suhadamitta</a></h2>
<p><a class="sc" id="38"></a><a class="pts" id="pts3.187"></a><a id="p_8D_612" class="ms"></a><a class="msdiv" id="msdiv_260"></a>“Cattārome, gahapatiputta, mittā suhadā veditabbā. <span class="var" title="upakārako (s1-3)" id="note353">Upakāro</span> mitto suhado
veditabbo, samāna­su­kha­duk­kho mitto suhado veditabbo, atthakkhāyī mitto suhado
veditabbo, anukampako mitto suhado veditabbo.</p>
<p><a class="sc" id="39"></a><a id="p_8D_613" class="ms"></a><a class="msdiv" id="msdiv_261"></a>Catūhi kho, gahapatiputta, ṭhānehi upakāro mitto suhado veditabbo. Pamattaṃ
rakkhati, pamattassa sāpateyyaṃ rakkhati, bhītassa saraṇaṃ hoti, uppannesu
kic­cakara­ṇīyesu taddiguṇaṃ bhogaṃ anuppadeti. Imehi kho, gahapatiputta, catūhi
ṭhānehi upakāro mitto suhado veditabbo.</p>
<p><a class="sc" id="40"></a><a id="p_8D_614" class="ms"></a><a class="msdiv" id="msdiv_262"></a>Catūhi kho, gahapatiputta, ṭhānehi samāna­su­kha­duk­kho mitto suhado veditabbo.
Guyhamassa ācikkhati, guyhamassa parigūhati, āpadāsu na vijahati, jīvitaṃpissa
atthāya pariccattaṃ hoti. Imehi kho, gahapatiputta, catūhi ṭhānehi
samāna­su­kha­duk­kho mitto suhado veditabbo.</p>
<p><a class="sc" id="41"></a><a id="p_8D_615" class="ms"></a><a class="msdiv" id="msdiv_263"></a>Catūhi kho, gahapatiputta, ṭhānehi atthakkhāyī mitto suhado veditabbo. Pāpā
nivāreti, kalyāṇe niveseti, assutaṃ sāveti, saggassa maggaṃ ācikkhati. Imehi
kho, gahapatiputta, catūhi ṭhānehi atthakkhāyī mitto suhado veditabbo.</p>
<p><a class="sc" id="42"></a><a id="p_8D_616" class="ms"></a><a class="msdiv" id="msdiv_264"></a>Catūhi kho, gahapatiputta, ṭhānehi anukampako mitto suhado veditabbo.
Abhavenassa na nandati, bhavenassa nandati, avaṇṇaṃ bhaṇamānaṃ nivāreti, vaṇṇaṃ
bhaṇamānaṃ pasaṃsati. Imehi kho, gahapatiputta, catūhi ṭhānehi anukampako mitto
suhado veditabbo”ti.</p>
<p><a class="sc" id="43"></a><a id="p_8D_617" class="ms"></a><a class="msdiv" id="msdiv_265"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="44"></a><a class="pts" id="pts3.188"></a><a id="p_8D_618" class="ms"></a>“Upakāro ca yo mitto,<br>
<span class="var" title="sukhadukkho (s1-3, mr)" id="note354">sukhe
dukkhe</span> <span class="var" title="yo ca mitto sukhe dukhe (bj) | yo ca mitto sukhe dukkhe (si, pts1)" id="note355">ca yo sakhā</span>;<br>
Atthakkhāyī ca yo mitto,<br>
yo ca mittānukampako.
</p>
<p><a class="sc" id="45"></a><a id="p_8D_619" class="ms"></a>Etepi mitte cattāro,<br>
iti viññāya paṇḍito;<br>
Sakkaccaṃ payirupāseyya,<br>
mātā puttaṃva orasaṃ;<br>
Paṇḍito sīlasampanno,<br>
jalaṃ aggīva bhāsati.
</p>
<p><a class="sc" id="46"></a><a id="p_8D_620" class="ms"></a>Bhoge saṃharamānassa,<br>
bhamarasseva irīyato;<br>
Bhogā sannicayaṃ yanti,<br>
vammi­kovu­pacī­yati.
</p>
<p><a class="sc" id="47"></a><a id="p_8D_621" class="ms"></a>Evaṃ bhoge <span class="var" title="samāharitvā (s1-3) | samāhantvā (pts1)" id="note356">samāhatvā</span>,<br>
alamatto kule gihī;<br>
Catudhā vibhaje bhoge,<br>
sa ve mittāni ganthati.
</p>
<p><a class="sc" id="48"></a><a id="p_8D_622" class="ms"></a>Ekena bhoge bhuñjeyya,<br>
dvīhi kammaṃ payojaye;<br>
Catutthañca nidhāpeyya,<br>
āpadāsu bhavissatī”ti.
</p>
</blockquote>
<h2><a id="heading13" href="#menu13">13. Chaddi­sā­paṭic­chāda­na­kaṇḍa</a></h2>
<p><a class="sc" id="49"></a><a class="pts" id="pts3.189"></a><a id="p_8D_623" class="ms"></a><a class="msdiv" id="msdiv_266"></a>“Kathañca, gahapatiputta, ariyasāvako chaddi­sāpaṭic­chādī hoti? Cha imā,
gahapatiputta, disā veditabbā. Puratthimā disā mātāpitaro veditabbā, dakkhiṇā
disā ācariyā veditabbā, pacchimā disā puttadārā veditabbā, uttarā disā
mittāmaccā veditabbā, heṭṭhimā disā dāsakammakarā veditabbā, uparimā disā
samaṇabrāhmaṇā veditabbā.</p>
<p><a class="sc" id="50"></a><a id="p_8D_624" class="ms"></a><a class="msdiv" id="msdiv_267"></a>Pañcahi kho, gahapatiputta, ṭhānehi puttena puratthimā disā mātāpitaro
paccu­paṭṭhā­tabbā—bhato <span class="var" title="nesaṃ (s1-3, pts1)" id="note357">ne</span> <span class="var" title="sambharissāmi (bj)" id="note358">bharissāmi</span>, kiccaṃ nesaṃ karissāmi, kulavaṃsaṃ
ṭhapessāmi, dāyajjaṃ paṭipajjāmi, atha vā pana petānaṃ kālaṅkatānaṃ dakkhiṇaṃ
anuppadas­sāmīti. Imehi kho, gahapatiputta, pañcahi ṭhānehi puttena puratthimā
disā mātāpitaro paccupaṭṭhitā pañcahi ṭhānehi puttaṃ anukampanti. Pāpā
nivārenti, kalyāṇe nivesenti, sippaṃ sikkhāpenti, patirūpena dārena saṃyojenti,
samaye dāyajjaṃ <span class="var" title="niyyātenti (bj)" id="note359">niyyādenti</span>. Imehi kho, gahapatiputta, pañcahi ṭhānehi puttena
puratthimā disā mātāpitaro paccupaṭṭhitā imehi pañcahi ṭhānehi puttaṃ
anukampanti. Evamassa esā puratthimā disā paṭicchannā hoti khemā appaṭibhayā.</p>
<p><a class="sc" id="51"></a><a class="pts" id="pts3.190"></a><a id="p_8D_625" class="ms"></a><a class="msdiv" id="msdiv_268"></a>Pañcahi kho, gahapatiputta, ṭhānehi antevāsinā dakkhiṇā disā ācariyā
paccu­paṭṭhā­tabbā—uṭṭhānena upaṭṭhānena <span class="var" title="sussūsāya (pts1, c-a)" id="note360">sussusāya</span> pāricariyāya sakkaccaṃ
<span class="var" title="sippaṃ paṭiggahaṇena (s1-3) | sippa­uggaha­ṇena (mr)" id="note361">sippa­paṭig­gaha­ṇena</span>. Imehi kho, gahapatiputta, pañcahi ṭhānehi antevāsinā
dakkhiṇā disā ācariyā paccupaṭṭhitā pañcahi ṭhānehi antevāsiṃ anukampanti– 
suvinītaṃ vinenti, suggahitaṃ gāhāpenti, sabba­sip­passutaṃ samakkhāyino
bhavanti, mittāmaccesu <span class="var" title="paṭivedenti (s1-3) | parivedenti (pts1)" id="note362">paṭiyādenti</span>, disāsu parittāṇaṃ karonti. Imehi kho,
gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā
imehi pañcahi ṭhānehi antevāsiṃ anukampanti. Evamassa esā dakkhiṇā disā
paṭicchannā hoti khemā appaṭibhayā.</p>
<p><a class="sc" id="52"></a><a id="p_8D_626" class="ms"></a><a class="msdiv" id="msdiv_269"></a>Pañcahi kho, gahapatiputta, ṭhānehi sāmikena pacchimā disā bhariyā
paccu­paṭṭhā­tabbā—sammānanāya <span class="var" title="avimānanāya (s1-3, pts1)" id="note363">anavamānanāya</span> anaticariyāya issa­riya­vos­sag­gena
alaṅkā­rā­nuppadā­nena. Imehi kho, gahapatiputta, pañcahi ṭhānehi sāmikena
pacchimā disā bhariyā paccupaṭṭhitā pañcahi ṭhānehi sāmikaṃ anukampati– 
susaṃ­vihi­ta­kammantā ca <span class="var" title="susaṅga­hita­pari­janā (bj, s1-3, pts1)" id="note364">hoti, saṅga­hita­pari­janā</span> ca, anaticārinī ca, sambhatañca
anurakkhati, dakkhā ca hoti analasā sabbakiccesu. Imehi kho, gahapatiputta,
pañcahi ṭhānehi sāmikena pacchimā disā bhariyā paccupaṭṭhitā imehi pañcahi
ṭhānehi sāmikaṃ anukampati. Evamassa esā pacchimā disā paṭicchannā hoti khemā
appaṭibhayā.</p>
<p><a class="sc" id="53"></a><a id="p_8D_627" class="ms"></a><a class="msdiv" id="msdiv_270"></a>Pañcahi kho, gahapatiputta, ṭhānehi kulaputtena uttarā disā mittāmaccā
paccu­paṭṭhā­tabbā—dānena <span class="var" title="piyavajjena (s1-3, mr)" id="note365">peyyavajjena</span> atthacariyāya samānattatāya
avisaṃ­vāda­na­tāya. Imehi kho, gahapatiputta, pañcahi ṭhānehi kulaputtena uttarā
disā mittāmaccā paccupaṭṭhitā pañcahi ṭhānehi kulaputtaṃ anukampanti—pamattaṃ
rakkhanti, pamattassa sāpateyyaṃ rakkhanti, bhītassa saraṇaṃ honti, āpadāsu na
vijahanti, aparapajā cassa paṭipūjenti. Imehi kho, gahapatiputta, pañcahi
ṭhānehi kulaputtena uttarā disā mittāmaccā paccupaṭṭhitā imehi pañcahi ṭhānehi
kulaputtaṃ anukampanti. Evamassa esā uttarā disā paṭicchannā hoti khemā
appaṭibhayā.</p>
<p><a class="sc" id="54"></a><a class="pts" id="pts3.191"></a><a id="p_8D_628" class="ms"></a><a class="msdiv" id="msdiv_271"></a>Pañcahi kho, gahapatiputta, ṭhānehi <span class="var" title="ayirakena (bj, s1-3, pts1)" id="note366">ayyirakena</span> heṭṭhimā disā dāsakammakarā
paccu­paṭṭhā­tabbā—yathābalaṃ kamman­ta­saṃ­vidhā­nena bhatta­vetanā­nuppadā­nena
gilānu­paṭṭhā­nena acchariyānaṃ rasānaṃ saṃvibhāgena samaye vossaggena. Imehi
kho, gahapatiputta, pañcahi ṭhānehi ayyirakena heṭṭhimā disā dāsakammakarā
paccupaṭṭhitā pañcahi ṭhānehi ayyirakaṃ anukampanti—pubbuṭṭhāyino ca honti,
pacchā nipātino ca, dinnādāyino ca, sukatakam­ma­karā ca, kittivaṇṇaharā ca.
Imehi kho, gahapatiputta, pañcahi ṭhānehi ayyirakena heṭṭhimā disā
dāsakammakarā paccupaṭṭhitā imehi pañcahi ṭhānehi ayyirakaṃ anukampanti.
Evamassa esā heṭṭhimā disā paṭicchannā hoti khemā appaṭibhayā.</p>
<p><a class="sc" id="55"></a><a id="p_8D_629" class="ms"></a><a class="msdiv" id="msdiv_272"></a>Pañcahi kho, gahapatiputta, ṭhānehi kulaputtena uparimā disā samaṇabrāhmaṇā
paccu­paṭṭhā­tabbā—mettena kāyakammena mettena vacīkammena mettena manokammena
anāva­ṭad­vāratāya āmisā­nuppadā­nena. Imehi kho, gahapatiputta, pañcahi ṭhānehi
kulaputtena uparimā disā samaṇabrāhmaṇā paccupaṭṭhitā chahi ṭhānehi kulaputtaṃ
anukampanti—pāpā nivārenti, kalyāṇe nivesenti, kalyāṇena manasā anukampanti,
assutaṃ sāventi, sutaṃ pariyodāpenti, saggassa maggaṃ ācikkhanti. Imehi kho,
gahapatiputta, pañcahi ṭhānehi kulaputtena uparimā disā samaṇabrāhmaṇā
paccupaṭṭhitā imehi chahi ṭhānehi kulaputtaṃ anukampanti. Evamassa esā uparimā
disā paṭicchannā hoti khemā appaṭibhayā”ti.</p>
<p><a class="sc" id="56"></a><a id="p_8D_630" class="ms"></a><a class="msdiv" id="msdiv_273"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="57"></a><a class="pts" id="pts3.192"></a><a id="p_8D_631" class="ms"></a>“Mātāpitā disā pubbā,<br>
ācariyā dakkhiṇā disā;<br>
Puttadārā disā pacchā,<br>
mittāmaccā ca uttarā.
</p>
<p><a class="sc" id="58"></a><a id="p_8D_632" class="ms"></a>Dāsakammakarā heṭṭhā,<br>
uddhaṃ samaṇabrāhmaṇā;<br>
Etā disā namasseyya,<br>
alamatto kule gihī.
</p>
<p><a class="sc" id="59"></a><a id="p_8D_633" class="ms"></a>Paṇḍito sīlasampanno,<br>
saṇho ca paṭibhānavā;<br>
Nivātavutti atthaddho,<br>
tādiso labhate yasaṃ.
</p>
<p><a class="sc" id="60"></a><a id="p_8D_634" class="ms"></a>Uṭṭhānako analaso,<br>
āpadāsu na vedhati;<br>
Acchinnavutti medhāvī,<br>
tādiso labhate yasaṃ.
</p>
<p><a class="sc" id="61"></a><a id="p_8D_635" class="ms"></a>Saṅgāhako mittakaro,<br>
vadaññū vītamaccharo;<br>
Netā vinetā anunetā,<br>
tādiso labhate yasaṃ.
</p>
<p><span class="cross" title="^an4.32#1 [32. Saṅgahasutta] | ^ja532#87 [Soṇanan­da­jātaka]-763" id="note367">*</span>
<a class="sc" id="62"></a><a id="p_8D_636" class="ms"></a>Dānañca peyyavajjañca,<br>
atthacariyā ca yā idha;<br>
Samānattatā ca dhammesu,<br>
tattha tattha yathārahaṃ;<br>
Ete kho saṅgahā loke,<br>
rathassāṇīva yāyato.
</p>
<p><a class="sc" id="63"></a><a id="p_8D_637" class="ms"></a>Ete ca saṅgahā nāssu,<br>
na mātā puttakāraṇā;<br>
Labhetha mānaṃ pūjaṃ vā,<br>
pitā vā puttakāraṇā.
</p>
<p><a class="sc" id="64"></a><a class="pts" id="pts3.193"></a><a id="p_8D_638" class="ms"></a>Yasmā ca <span class="var" title="saṅgahe (bj, pts1, c1)" id="note368">saṅgahā</span> ete,<br>
<span class="var" title="samavekkhanti (bj, pts1, mr) | samapekkhanti (s1-3)" id="note369">sammapekkhanti</span> paṇḍitā;<br>
Tasmā mahattaṃ papponti,<br>
pāsaṃsā ca bhavanti te”ti.
</p>
</blockquote>
<p><a class="sc" id="65"></a><a id="p_8D_639" class="ms"></a><a class="msdiv" id="msdiv_274"></a>Evaṃ vutte, siṅgālako gahapatiputto bhagavantaṃ etadavoca: “abhikkantaṃ,
bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya,
paṭicchannaṃ vā vivareyya, mūḷhassa vā maggaṃ ācikkheyya, andhakāre vā
telapajjotaṃ dhāreyya ‘cakkhumanto rūpāni dakkhantī’ti; evamevaṃ bhagavatā
aneka­pariyā­yena dhammo pakāsito. Esāhaṃ, bhante, bhagavantaṃ saraṇaṃ gacchāmi
dhammañca ­bhik­khu­saṅghañca. Upāsakaṃ maṃ bhagavā dhāretu, ajjatagge pāṇupetaṃ
saraṇaṃ gatan”ti.</p>
<p class="endsutta">Siṅgālasuttaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Siṅgālasutta</span>
</aside>
</section>
<a class="previous" href="/pi/dn30">◀ Dīgha Nikāya  30</a><a class="top" href="#"> ▲ TOP </a><a class="next" href="/pi/dn32">Dīgha Nikāya  32 ▶</a></div>
</body>
</html>