<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn2">
<article>
<div class="hgroup">
<p class="division">Dīgha Nikāya 2</p>
<h1>Sāmañ­ña­phala­sutta</h1>
</div>
<h2>1. Rājāmaccakathā</h2>
<p><a class="sc" id="1"></a><a class="pts" id="pts1.47"></a><a class="ms" id="p_6D_226"></a><a class="msdiv" id="msdiv150"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati jīvakassa komāra­bhaccassa ambavane mahatā ­bhik­khu­saṅ­ghena saddhiṃ aḍḍhateḷasehi bhikkhusatehi. Tena kho pana samayena rājā māgadho ajātasattu vedehiputto tadahuposathe pannarase komudiyā cātumāsiniyā puṇṇāya puṇṇamāya rattiyā rājā­macca­pari­vuto upari­pāsāda­va­ragato nisinno hoti. Atha kho rājā māgadho ajātasattu vedehiputto tadahuposathe udānaṃ udānesi: “ramaṇīyā vata bho dosinā ratti, abhirūpā vata bho dosinā ratti, dassanīyā vata bho dosinā ratti, pāsādikā vata bho dosinā ratti, lakkhaññā vata bho dosinā ratti. Kaṃ nu khvajja samaṇaṃ vā brāhmaṇaṃ vā payi­rupā­seyyāma, yaṃ no payirupāsato cittaṃ pasīdeyyā”ti?</p>
<p><a class="sc" id="2"></a><a class="ms" id="p_6D_227"></a><a class="msdiv" id="msdiv151"></a>Evaṃ vutte, aññataro rājāmacco rājānaṃ māgadhaṃ ajātasattuṃ vedehiputtaṃ etadavoca: “ayaṃ, deva, pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto. Taṃ devo pūraṇaṃ kassapaṃ payirupāsatu. Appeva nāma devassa pūraṇaṃ kassapaṃ payirupāsato cittaṃ pasīdeyyā”ti. Evaṃ vutte, rājā māgadho ajātasattu vedehiputto tuṇhī ahosi.</p>
<p><a class="sc" id="3"></a><a class="pts" id="pts1.48"></a><a class="ms" id="p_6D_228"></a><a class="msdiv" id="msdiv152"></a>Aññataropi kho rājāmacco rājānaṃ māgadhaṃ ajātasattuṃ vedehiputtaṃ etadavoca: “ayaṃ, deva, makkhali gosālo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto. Taṃ devo makkhaliṃ gosālaṃ payirupāsatu. Appeva nāma devassa makkhaliṃ gosālaṃ payirupāsato cittaṃ pasīdeyyā”ti. Evaṃ vutte, rājā māgadho ajātasattu vedehiputto tuṇhī ahosi.</p>
<p><a class="sc" id="4"></a><a class="ms" id="p_6D_229"></a><a class="msdiv" id="msdiv153"></a>Aññataropi kho rājāmacco rājānaṃ māgadhaṃ ajātasattuṃ vedehiputtaṃ etadavoca: “ayaṃ, deva, ajito kesakambalo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto. Taṃ devo ajitaṃ kesakambalaṃ payirupāsatu. Appeva nāma devassa ajitaṃ kesakambalaṃ payirupāsato cittaṃ pasīdeyyā”ti. Evaṃ vutte, rājā māgadho ajātasattu vedehiputto tuṇhī ahosi.</p>
<p><a class="sc" id="5"></a><a class="ms" id="p_6D_230"></a><a class="msdiv" id="msdiv154"></a>Aññataropi kho rājāmacco rājānaṃ māgadhaṃ ajātasattuṃ vedehiputtaṃ etadavoca: “ayaṃ, deva, pakudho kaccāyano saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto. Taṃ devo pakudhaṃ kaccāyanaṃ payirupāsatu. Appeva nāma devassa pakudhaṃ kaccāyanaṃ payirupāsato cittaṃ pasīdeyyā”ti. Evaṃ vutte, rājā māgadho ajātasattu vedehiputto tuṇhī ahosi.</p>
<p><a class="sc" id="6"></a><a class="ms" id="p_6D_231"></a><a class="msdiv" id="msdiv155"></a>Aññataropi kho rājāmacco rājānaṃ māgadhaṃ ajātasattuṃ vedehiputtaṃ etadavoca: “ayaṃ, deva, <span class="var" title="sañjayo (bj, s1-3, pts1)" id="note63">sañcayo</span> <span class="var" title="velaṭṭhaputto (s1-3) | bellaṭṭhiputto (pts1)" id="note64">belaṭṭhaputto</span> saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto. Taṃ devo sañcayaṃ belaṭṭhaputtaṃ payirupāsatu. Appeva nāma devassa sañcayaṃ belaṭṭhaputtaṃ payirupāsato cittaṃ pasīdeyyā”ti. Evaṃ vutte, rājā māgadho ajātasattu vedehiputto tuṇhī ahosi.</p>
<p><a class="sc" id="7"></a><a class="pts" id="pts1.49"></a><a class="ms" id="p_6D_232"></a><a class="msdiv" id="msdiv156"></a>Aññataropi kho rājāmacco rājānaṃ māgadhaṃ ajātasattuṃ vedehiputtaṃ etadavoca: “ayaṃ, deva, nigaṇṭho <span class="var" title="nātaputto (bj, pts1)" id="note65">nāṭaputto</span> saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto. Taṃ devo nigaṇṭhaṃ nāṭaputtaṃ payirupāsatu. Appeva nāma devassa nigaṇṭhaṃ nāṭaputtaṃ payirupāsato cittaṃ pasīdeyyā”ti. Evaṃ vutte, rājā māgadho ajātasattu vedehiputto tuṇhī ahosi.</p>
<h2>2. Komāra­bhacca­jīvaka­kathā</h2>
<p><a class="sc" id="8"></a><a class="ms" id="p_6D_233"></a><a class="msdiv" id="msdiv157"></a>Tena kho pana samayena jīvako komārabhacco rañño māgadhassa ajātasattussa vedehiputtassa avidūre tuṇhībhūto nisinno hoti. Atha kho rājā māgadho ajātasattu vedehiputto jīvakaṃ komārabhaccaṃ etadavoca: “tvaṃ pana, samma jīvaka, kiṃ tuṇhī”ti? “Ayaṃ, deva, bhagavā arahaṃ sammāsambuddho amhākaṃ ambavane viharati mahatā ­bhik­khu­saṃ­ghena saddhiṃ aḍḍhateḷasehi bhikkhusatehi. Taṃ kho pana <span class="var" title="bhagavantaṃ gotamaṃ (bj, pts1, mr)" id="note66">bhagavantaṃ</span> evaṃ kalyāṇo kittisaddo abbhuggato: ‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā’ti. Taṃ devo bhagavantaṃ payirupāsatu. Appeva nāma devassa bhagavantaṃ payirupāsato cittaṃ pasīdeyyā”ti.</p>
<p><a class="sc" id="9"></a><a class="ms" id="p_6D_234"></a><a class="msdiv" id="msdiv158"></a>“Tena hi, samma jīvaka, hatthiyānāni kappāpehī”ti. “Evaṃ, devā”ti kho jīvako komārabhacco rañño māgadhassa ajātasattussa vedehiputtassa paṭissuṇitvā pañcamattāni hatthi­ni­kāsatāni kappāpetvā rañño ca ārohaṇīyaṃ nāgaṃ, rañño māgadhassa ajātasattussa vedehiputtassa paṭivedesi: “kappitāni kho te, deva, hatthiyānāni, yassadāni kālaṃ maññasī”ti.</p>
<p><a class="sc" id="10"></a><a class="ms" id="p_6D_235"></a><a class="msdiv" id="msdiv159"></a>Atha kho rājā māgadho ajātasattu vedehiputto pañcasu hatthi­ni­kāsa­tesu paccekā itthiyo āropetvā ārohaṇīyaṃ nāgaṃ abhiruhitvā ukkāsu dhāriyamānāsu rājagahamhā niyyāsi ­mahacca­rājā­nu­bhāvena, yena jīvakassa komāra­bhaccassa ambavanaṃ tena pāyāsi.</p>
<p><a class="sc" id="11"></a><a class="pts" id="pts1.50"></a><a class="ms" id="p_6D_236"></a>Atha kho rañño māgadhassa ajātasattussa vedehiputtassa avidūre ambavanassa ahudeva bhayaṃ, ahu chambhitattaṃ, ahu lomahaṃso. Atha kho rājā māgadho ajātasattu vedehiputto bhīto saṃviggo lomahaṭṭhajāto jīvakaṃ komārabhaccaṃ etadavoca: “kacci maṃ, samma jīvaka, na vañcesi? Kacci maṃ, samma jīvaka, na palambhesi? Kacci maṃ, samma jīvaka, na paccatthikānaṃ desi? Kathañhi nāma tāva mahato ­bhik­khu­saṅghassa aḍḍhateḷasānaṃ bhikkhusatānaṃ neva khipitasaddo bhavissati, na ukkāsitasaddo na nigghoso”ti.</p>
<p><a class="sc" id="12"></a><a class="ms" id="p_6D_237"></a>“Mā bhāyi, mahārāja, mā bhāyi, mahārāja. Na taṃ, deva, vañcemi; na taṃ, deva, palambhāmi; na taṃ, deva, paccatthikānaṃ demi. Abhikkama, mahārāja, abhikkama, mahārāja, ete maṇḍalamāḷe <span class="var" title="padīpā (s1-3)" id="note68">dīpā</span> jhāyantī”ti.</p>
<h2>3. Sāmañ­ña­phala­pucchā</h2>
<p><a class="sc" id="13"></a><a class="ms" id="p_6D_238"></a><a class="msdiv" id="msdiv160"></a>Atha kho rājā māgadho ajātasattu vedehiputto yāvatikā nāgassa bhūmi nāgena gantvā, nāgā paccorohitvā, <span class="var" title="padikova (s1) | padiko va (s2, s3)" id="note69">pattikova</span> yena maṇḍalamāḷassa dvāraṃ tenupasaṅkami; upasaṅkamitvā jīvakaṃ komārabhaccaṃ etadavoca: “kahaṃ pana, samma jīvaka, bhagavā”ti? “Eso, mahārāja, bhagavā; eso, mahārāja, bhagavā majjhimaṃ thambhaṃ nissāya purat­thā­bhi­mukho nisinno purakkhato ­bhik­khu­saṃ­ghassā”ti.</p>
<p><a class="sc" id="14"></a><a class="ms" id="p_6D_239"></a><a class="msdiv" id="msdiv161"></a>Atha kho rājā māgadho ajātasattu vedehiputto yena bhagavā tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhito kho rājā māgadho ajātasattu vedehiputto tuṇhībhūtaṃ tuṇhībhūtaṃ bhikkhusaṃghaṃ anuviloketvā rahadamiva vippasannaṃ udānaṃ udānesi: “iminā me upasamena <span class="var" title="udāyibhaddo (bj, pts1)" id="note70">udayabhaddo</span> kumāro samannāgato hotu, yenetarahi upasamena bhikkhusaṃgho samannāgato”ti. “Agamā kho tvaṃ, mahārāja, yathāpeman”ti. “Piyo me, bhante, udayabhaddo kumāro. Iminā me, bhante, upasamena udayabhaddo kumāro samannāgato hotu yenetarahi upasamena bhikkhusaṃgho samannāgato”ti.</p>
<p><a class="sc" id="15"></a><a class="pts" id="pts1.51"></a><a class="ms" id="p_6D_240"></a><a class="msdiv" id="msdiv162"></a>Atha kho rājā māgadho ajātasattu vedehiputto bhagavantaṃ abhivādetvā, ­bhik­khu­saṃ­ghassa añjaliṃ paṇāmetvā, ekamantaṃ nisīdi. Ekamantaṃ nisinno kho rājā māgadho ajātasattu vedehiputto bhagavantaṃ etadavoca: “puccheyyāmahaṃ, bhante, bhagavantaṃ <span class="var" title="kiñcideva desaṃ lesamattaṃ (s1-3, km, mr)" id="note71">kañcideva desaṃ</span>; sace me bhagavā okāsaṃ karoti pañhassa veyyākaraṇāyā”ti. “Puccha, mahārāja, yadākaṅkhasī”ti.</p>
<p><a class="sc" id="16"></a><a class="ms" id="p_6D_241"></a><a class="msdiv" id="msdiv163"></a>“Yathā nu kho imāni, bhante, puthu­sip­pāyata­nāni, seyyathidaṃ—hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsikaputtā āḷārikā kappakā <span class="var" title="nagāpakā (bj) | nhāpikā (s1-3) | nahāpakā (pts1)" id="note72">nhāpakā</span> sūdā mālakārā rajakā pesakārā naḷakārā kumbhakārā gaṇakā muddikā, yāni vā panaññānipi evaṃgatāni puthu­sip­pāyata­nāni, te diṭṭheva dhamme sandiṭṭhikaṃ sippaphalaṃ upajīvanti; te tena attānaṃ sukhenti <span class="var" title="pīnenti (bj)" id="note73">pīṇenti</span>, mātāpitaro sukhenti pīṇenti, puttadāraṃ sukhenti pīṇenti, mittāmacce sukhenti pīṇenti, <span class="var" title="samaṇesu brāhmaṇesu (mr)" id="note74">samaṇab­rāhma­ṇesu</span> uddhaggikaṃ dakkhiṇaṃ patiṭṭhapenti sovaggikaṃ sukhavipākaṃ sagga­saṃ­vatta­ni­kaṃ. Sakkā nu kho, bhante, evameva diṭṭheva dhamme sandiṭṭhikaṃ sāmaññaphalaṃ paññapetun”ti?</p>
<p><a class="sc" id="17"></a><a class="pts" id="pts1.52"></a><a class="ms" id="p_6D_242"></a><a class="msdiv" id="msdiv164"></a>“Abhijānāsi no tvaṃ, mahārāja, imaṃ pañhaṃ aññe samaṇabrāhmaṇe pucchitā”ti? “Abhijānāmahaṃ, bhante, imaṃ pañhaṃ aññe samaṇabrāhmaṇe pucchitā”ti. “Yathā kathaṃ pana te, mahārāja, byākariṃsu, sace te agaru bhāsassū”ti. “Na kho me, bhante, garu, yatthassa bhagavā nisinno, bhagavantarūpo vā”<span class="var" title="cāti (mr)" id="note75">ti</span>. “Tena hi, mahārāja, bhāsassū”ti.</p>
<h3>3.1. Pūraṇa­kassa­pavāda</h3>
<p><a class="sc" id="18"></a><a class="ms" id="p_6D_243"></a><a class="msdiv" id="msdiv165"></a>“Ekamidāhaṃ, bhante, samayaṃ yena pūraṇo kassapo tenupasaṅkamiṃ; upasaṅkamitvā pūraṇena kassapena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, pūraṇaṃ kassapaṃ etadavocaṃ: ‘yathā nu kho imāni, bho kassapa, puthu­sip­pāyata­nāni, seyyathidaṃ— hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsikaputtā āḷārikā kappakā nhāpakā sūdā mālakārā rajakā pesakārā naḷakārā kumbhakārā gaṇakā muddikā, yāni vā panaññānipi evaṅgatāni puthu­sip­pāyata­nāni, te diṭṭheva dhamme sandiṭṭhikaṃ sippaphalaṃ upajīvanti; te tena attānaṃ sukhenti pīṇenti, mātāpitaro sukhenti pīṇenti, puttadāraṃ sukhenti pīṇenti, mittāmacce sukhenti pīṇenti, samaṇab­rāhma­ṇesu uddhaggikaṃ dakkhiṇaṃ patiṭṭhapenti sovaggikaṃ sukhavipākaṃ sagga­saṃ­vatta­ni­kaṃ. Sakkā nu kho, bho kassapa, evameva diṭṭheva dhamme sandiṭṭhikaṃ sāmaññaphalaṃ paññapetun’ti?</p>
<p><a class="sc" id="19"></a><a class="pts" id="pts1.53"></a><a class="ms" id="p_6D_244"></a><a class="msdiv" id="msdiv166"></a>Evaṃ vutte, bhante, pūraṇo kassapo maṃ etadavoca: ‘karoto kho, mahārāja, kārayato, chindato chedāpayato, pacato pācāpayato socayato, socāpayato, kilamato kilamāpayato, phandato phandāpayato, pāṇama­ti­pātāpa­yato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato, karoto na karīyati pāpaṃ. Khura­pariyan­tena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo. Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pācāpento, natthi tatonidānaṃ pāpaṃ, natthi pāpassa āgamo. Uttarañcepi gaṅgāya tīraṃ gaccheyya dadanto dāpento yajanto yajāpento, natthi tatonidānaṃ puññaṃ, natthi puññassa āgamo. Dānena damena saṃyamena saccavajjena natthi puññaṃ, natthi puññassa āgamo’ti.</p>
<p><a class="sc" id="20"></a><a class="ms" id="p_6D_245"></a>Itthaṃ kho me, bhante, pūraṇo kassapo sandiṭṭhikaṃ sāmaññaphalaṃ puṭṭho samāno akiriyaṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, pūraṇo kassapo sandiṭṭhikaṃ sāmaññaphalaṃ puṭṭho samāno akiriyaṃ byākāsi. Tassa mayhaṃ, bhante, etadahosi: ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, pūraṇassa kassapassa bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā anattamano, anatta­mana­vācaṃ anicchāretvā, tameva vācaṃ anuggaṇhanto <span class="var" title="anikkujjento (s1-3, km, mr)" id="note76">anikkujjanto</span> uṭṭhāyāsanā <span class="var" title="pakkāmiṃ (bj, s1-3, km, pts1)" id="note77">pakkamiṃ</span>.</p>
<h3>3.2. Mak­kha­ligo­sālavāda</h3>
<p><a class="sc" id="21"></a><a class="ms" id="p_6D_246"></a><a class="msdiv" id="msdiv167"></a>Ekamidāhaṃ, bhante, samayaṃ yena makkhali gosālo tenupasaṅkamiṃ; upasaṅkamitvā makkhalinā gosālena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, makkhaliṃ gosālaṃ etadavocaṃ: ‘yathā nu kho imāni, bho gosāla, puthu­sip­pāyata­nāni … pe … sakkā nu kho, bho gosāla, evameva diṭṭheva dhamme sandiṭṭhikaṃ sāmaññaphalaṃ paññapetun’ti?</p>
<p><a class="sc" id="22"></a><a class="pts" id="pts1.54"></a><a class="ms" id="p_6D_247"></a><a class="msdiv" id="msdiv168"></a>Evaṃ vutte, bhante, makkhali gosālo maṃ etadavoca: ‘natthi, mahārāja, hetu natthi paccayo sattānaṃ saṃkilesāya, <span class="var" title="ahetu (pts1)" id="note78">ahetū</span> apaccayā sattā saṅkilissanti. Natthi hetu, natthi paccayo sattānaṃ visuddhiyā, ahetū apaccayā sattā visujjhanti. Natthi attakāre, natthi parakāre, natthi purisakāre, natthi balaṃ, natthi vīriyaṃ, natthi purisathāmo, natthi purisa­pa­rakkamo. Sabbe sattā sabbe pāṇā sabbe bhūtā sabbe jīvā avasā abalā avīriyā niyati­saṅga­ti­bhāva­pari­ṇatā chas­ve­vā­bhi­jātīsu <span class="var" title="sukhañca dukkhañca (s1-3)" id="note79">sukhadukkhaṃ</span> paṭisaṃvedenti. Cuddasa kho panimāni yoni­pamu­kha­sata­sahas­sāni saṭṭhi ca satāni cha ca satāni pañca ca kammuno satāni pañca ca kammāni tīṇi ca kammāni kamme ca aḍḍhakamme ca dvaṭṭhi­paṭi­padā dvaṭ­ṭhanta­ra­kappā chaḷābhijātiyo aṭṭha purisabhūmiyo ekūnapaññāsa ājīvakasate ekūnapaññāsa parib­bāja­ka­sate ekūnapaññāsa nāgāvāsasate vīse indriyasate tiṃse nirayasate chattiṃsa rajodhātuyo satta saññīgabbhā satta asaññīgabbhā satta nigaṇṭhigabbhā satta devā satta mānusā satta pisācā satta sarā satta <span class="var" title="paṭuvā (pts1) | sapuṭā (mr)" id="note80">pavuṭā</span> satta pavuṭasatāni satta papātā satta papātasatāni satta supinā satta supinasatāni cullāsīti <span class="var" title="mahākappuno (si, pts1)" id="note81">mahākappino</span> satasahassāni, yāni bāle ca paṇḍite ca sandhāvitvā saṃsaritvā dukkhassantaṃ karissanti. Tattha natthi “imināhaṃ sīlena vā vatena vā tapena vā brahmacariyena vā aparipakkaṃ vā kammaṃ paripācessāmi, paripakkaṃ vā kammaṃ phussa phussa byantiṃ karissāmī”ti hevaṃ natthi. Doṇamite sukhadukkhe pariyantakate saṃsāre, natthi hāyanavaḍḍhane, natthi ukkaṃsāvakaṃse. Seyyathāpi nāma suttaguḷe khitte nibbe­ṭhi­yamā­na­meva paleti; evameva bāle ca paṇḍite ca sandhāvitvā saṃsaritvā dukkhassantaṃ karissantī’ti.</p>
<p><a class="sc" id="23"></a><a class="pts" id="pts1.55"></a><a class="ms" id="p_6D_248"></a><a class="msdiv" id="msdiv169"></a>Itthaṃ kho me, bhante, makkhali gosālo sandiṭṭhikaṃ sāmaññaphalaṃ puṭṭho samāno saṃsārasuddhiṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, makkhali gosālo sandiṭṭhikaṃ sāmaññaphalaṃ puṭṭho samāno saṃsārasuddhiṃ byākāsi. Tassa mayhaṃ, bhante, etadahosi: ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, makkhalissa gosālassa bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā anattamano, anatta­mana­vācaṃ anicchāretvā, tameva vācaṃ anuggaṇhanto anikkujjanto uṭṭhāyāsanā pakkamiṃ.</p>
<h3>3.3. Ajita­kesa­kamba­la­vāda</h3>
<p><a class="sc" id="24"></a><a class="ms" id="p_6D_249"></a><a class="msdiv" id="msdiv170"></a>Ekamidāhaṃ, bhante, samayaṃ yena ajito kesakambalo tenupasaṅkamiṃ; upasaṅkamitvā ajitena kesakambalena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, ajitaṃ kesakambalaṃ etadavocaṃ: ‘yathā nu kho imāni, bho ajita, puthu­sip­pāyata­nāni … pe … sakkā nu kho, bho ajita, evameva diṭṭheva dhamme sandiṭṭhikaṃ sāmaññaphalaṃ paññapetun’ti?</p>
<p><a class="sc" id="25"></a><a class="ms" id="p_6D_250"></a><a class="msdiv" id="msdiv171"></a>Evaṃ vutte, bhante, ajito kesakambalo maṃ etadavoca: ‘natthi, mahārāja, dinnaṃ, natthi yiṭṭhaṃ, natthi hutaṃ, natthi sukata­dukka­ṭā­naṃ kammānaṃ phalaṃ vipāko, natthi ayaṃ loko, natthi <span class="var" title="paraloko (s1-3)" id="note82">paro loko</span>, natthi mātā, natthi pitā, natthi sattā opapātikā, natthi loke samaṇabrāhmaṇā <span class="var" title="samaggagatā (s1-3) | samaggatā (mr)" id="note83">sammaggatā</span> sammāpaṭipannā, ye imañca lokaṃ parañca lokaṃ sayaṃ abhiññā sacchikatvā pavedenti. ­Cātuma­hā­bhū­tiko ayaṃ puriso, yadā kālaṃ karoti, pathavī pathavikāyaṃ anupeti anupagacchati, āpo āpokāyaṃ anupeti anupagacchati, tejo tejokāyaṃ anupeti anupagacchati, vāyo vāyokāyaṃ anupeti anupagacchati, ākāsaṃ indriyāni saṅkamanti. Āsandipañcamā purisā mataṃ ādāya gacchanti. Yāvāḷāhanā padāni paññāyanti. Kāpotakāni aṭṭhīni bhavanti, bhassantā āhutiyo. Dattupaññattaṃ yadidaṃ dānaṃ. Tesaṃ tucchaṃ musā vilāpo ye keci atthikavādaṃ vadanti. Bāle ca paṇḍite ca kāyassa bhedā ucchijjanti vinassanti, na honti paraṃ maraṇā’ti.</p>
<p><a class="sc" id="26"></a><a class="pts" id="pts1.56"></a><a class="ms" id="p_6D_251"></a><a class="msdiv" id="msdiv172"></a>Itthaṃ kho me, bhante, ajito kesakambalo sandiṭṭhikaṃ sāmaññaphalaṃ puṭṭho samāno ucchedaṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, ajito kesakambalo sandiṭṭhikaṃ sāmaññaphalaṃ puṭṭho samāno ucchedaṃ byākāsi. Tassa mayhaṃ, bhante, etadahosi: ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, ajitassa kesakambalassa bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā anattamano anatta­mana­vācaṃ anicchāretvā tameva vācaṃ anuggaṇhanto anikkujjanto uṭṭhāyāsanā pakkamiṃ.</p>
<h3>3.4. Paku­dha­kaccāya­navāda</h3>
<p><a class="sc" id="27"></a><a class="ms" id="p_6D_252"></a><a class="msdiv" id="msdiv173"></a>Ekamidāhaṃ, bhante, samayaṃ yena pakudho kaccāyano tenupasaṅkamiṃ; upasaṅkamitvā pakudhena kaccāyanena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, pakudhaṃ kaccāyanaṃ etadavocaṃ: ‘yathā nu kho imāni, bho kaccāyana, puthu­sip­pāyata­nāni … pe … sakkā nu kho, bho kaccāyana, evameva diṭṭheva dhamme sandiṭṭhikaṃ sāmaññaphalaṃ paññapetun’ti?</p>
<p><a class="sc" id="28"></a><a class="ms" id="p_6D_253"></a><a class="msdiv" id="msdiv174"></a>Evaṃ vutte, bhante, pakudho kaccāyano maṃ etadavoca: ‘sattime, mahārāja, kāyā akaṭā akaṭavidhā animmitā animmātā vañjhā kūṭaṭṭhā esi­kaṭṭhā­yiṭṭhitā. Te na iñjanti, na <span class="var" title="vipariṇāmenti (c1)" id="note85">vipariṇamanti</span>, na aññamaññaṃ byābādhenti, nālaṃ aññamaññassa sukhāya vā dukkhāya vā sukhadukkhāya vā. Katame satta? Pathavikāyo, āpokāyo, tejokāyo, vāyokāyo, sukhe, dukkhe, jīve sattame—ime satta kāyā akaṭā akaṭavidhā animmitā animmātā vañjhā kūṭaṭṭhā esi­kaṭṭhā­yiṭṭhitā. Te na iñjanti, na vipariṇamanti, na aññamaññaṃ byābādhenti, nālaṃ aññamaññassa sukhāya vā dukkhāya vā sukhadukkhāya vā. Tattha natthi hantā vā ghātetā vā, sotā vā sāvetā vā, viññātā vā viññāpetā vā. Yopi tiṇhena satthena sīsaṃ chindati, na koci <span class="var" title="kañci (s1-3, km)" id="note86">kiñci</span> jīvitā voropeti; <span class="var" title="sattannaṃyeva (bj, s1-3, km, pts1)" id="note87">sattannaṃ tveva</span> kāyā­naman­ta­rena satthaṃ vivara­manupa­tatī’ti.</p>
<p><a class="sc" id="29"></a><a class="pts" id="pts1.57"></a><a class="ms" id="p_6D_254"></a><a class="msdiv" id="msdiv175"></a>Itthaṃ kho me, bhante, pakudho kaccāyano sandiṭṭhikaṃ sāmaññaphalaṃ puṭṭho samāno aññena aññaṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, pakudho kaccāyano sandiṭṭhikaṃ sāmaññaphalaṃ puṭṭho samāno aññena aññaṃ byākāsi. Tassa mayhaṃ, bhante, etadahosi: ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, pakudhassa kaccāyanassa bhāsitaṃ neva abhinandiṃ nappaṭikkosiṃ, anabhinanditvā appaṭikkositvā anattamano, anatta­mana­vācaṃ anicchāretvā tameva vācaṃ anuggaṇhanto anikkujjanto uṭṭhāyāsanā pakkamiṃ.</p>
<h3>3.5. Nigaṇṭha­nā­ṭa­putta­vāda</h3>
<p><a class="sc" id="30"></a><a class="ms" id="p_6D_255"></a><a class="msdiv" id="msdiv176"></a>Ekamidāhaṃ, bhante, samayaṃ yena nigaṇṭho nāṭaputto tenupasaṅkamiṃ; upasaṅkamitvā nigaṇṭhena nāṭaputtena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, nigaṇṭhaṃ nāṭaputtaṃ etadavocaṃ: ‘yathā nu kho imāni, bho aggivessana, puthu­sip­pāyata­nāni … pe … sakkā nu kho, bho aggivessana, evameva diṭṭheva dhamme sandiṭṭhikaṃ sāmaññaphalaṃ paññapetun’ti?</p>
<p><a class="sc" id="31"></a><a class="ms" id="p_6D_256"></a><a class="msdiv" id="msdiv177"></a>Evaṃ vutte, bhante, nigaṇṭho nāṭaputto maṃ etadavoca: ‘idha, mahārāja, nigaṇṭho cātu­yāma­saṃ­vara­saṃ­vuto hoti. Kathañca, mahārāja, nigaṇṭho cātu­yāma­saṃ­vara­saṃ­vuto hoti? Idha, mahārāja, nigaṇṭho sab­bavāri­vārito ca hoti, sabbavāriyutto ca, sabbavāridhuto ca, sabbavāriphuṭo ca. Evaṃ kho, mahārāja, nigaṇṭho cātu­yāma­saṃ­vara­saṃ­vuto hoti. Yato kho, mahārāja, nigaṇṭho evaṃ cātu­yāma­saṃ­vara­saṃ­vuto hoti; ayaṃ vuccati, mahārāja, <span class="var" title="nigaṇṭho nāṭaputto (s1-3, mr)" id="note88">nigaṇṭho</span> gatatto ca yatatto ca ṭhitatto cā’ti.</p>
<p><a class="sc" id="32"></a><a class="pts" id="pts1.58"></a><a class="ms" id="p_6D_257"></a><a class="msdiv" id="msdiv178"></a>Itthaṃ kho me, bhante, nigaṇṭho nāṭaputto sandiṭṭhikaṃ sāmaññaphalaṃ puṭṭho samāno cātu­yāma­saṃ­varaṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, nigaṇṭho nāṭaputto sandiṭṭhikaṃ sāmaññaphalaṃ puṭṭho samāno cātu­yāma­saṃ­varaṃ byākāsi. Tassa mayhaṃ, bhante, etadahosi: ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, nigaṇṭhassa nāṭaputtassa bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā anattamano anatta­mana­vācaṃ anicchāretvā tameva vācaṃ anuggaṇhanto anikkujjanto uṭṭhāyāsanā pakkamiṃ.</p>
<h3>3.6. Sañ­caya­belaṭ­ṭha­putta­vāda</h3>
<p><a class="sc" id="33"></a><a class="ms" id="p_6D_258"></a><a class="msdiv" id="msdiv179"></a>Ekamidāhaṃ, bhante, samayaṃ yena sañcayo belaṭṭhaputto tenupasaṅkamiṃ; upasaṅkamitvā sañcayena belaṭṭha­puttena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, sañcayaṃ belaṭṭhaputtaṃ etadavocaṃ: ‘yathā nu kho imāni, bho sañcaya, puthu­sip­pāyata­nāni … pe … sakkā nu kho, bho sañcaya, evameva diṭṭheva dhamme sandiṭṭhikaṃ sāmaññaphalaṃ paññapetun’ti?</p>
<p><a class="sc" id="34"></a><a class="pts" id="pts1.59"></a><a class="ms" id="p_6D_259"></a><a class="msdiv" id="msdiv180"></a>Evaṃ vutte, bhante, sañcayo belaṭṭhaputto maṃ etadavoca: ‘atthi paro lokoti iti ce maṃ pucchasi, atthi paro lokoti iti ce me assa, atthi paro lokoti iti te naṃ byākareyyaṃ. Evantipi me no, tathātipi me no, aññathātipi me no, notipi me no, no notipi me no. Natthi paro loko … pe … atthi ca natthi ca paro loko … pe … nevatthi na natthi paro loko … pe … atthi sattā opapātikā … pe … natthi sattā opapātikā … pe … atthi ca natthi ca sattā opapātikā … pe … nevatthi na natthi sattā opapātikā … pe … atthi sukata­dukka­ṭā­naṃ kammānaṃ phalaṃ vipāko … pe … natthi sukata­dukka­ṭā­naṃ kammānaṃ phalaṃ vipāko … pe … atthi ca natthi ca sukata­dukka­ṭā­naṃ kammānaṃ phalaṃ vipāko … pe … nevatthi na natthi sukata­dukka­ṭā­naṃ kammānaṃ phalaṃ vipāko … pe … hoti tathāgato paraṃ maraṇā … pe … na hoti tathāgato paraṃ maraṇā … pe … hoti ca na ca hoti tathāgato paraṃ maraṇā … pe … neva hoti na na hoti tathāgato paraṃ maraṇāti iti ce maṃ pucchasi, neva hoti na na hoti tathāgato paraṃ maraṇāti iti ce me assa, neva hoti na na hoti tathāgato paraṃ maraṇāti iti te naṃ byākareyyaṃ. Evantipi me no, tathātipi me no, aññathātipi me no, notipi me no, no notipi me no’ti.</p>
<p><a class="sc" id="35"></a><a class="ms" id="p_6D_260"></a><a class="msdiv" id="msdiv181"></a>Itthaṃ kho me, bhante, sañcayo belaṭṭhaputto sandiṭṭhikaṃ sāmaññaphalaṃ puṭṭho samāno vikkhepaṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, sañcayo belaṭṭhaputto sandiṭṭhikaṃ sāmaññaphalaṃ puṭṭho samāno vikkhepaṃ byākāsi. Tassa mayhaṃ, bhante, etadahosi: ‘ayañca imesaṃ samaṇab­rāhma­ṇā­naṃ sabbabālo sabbamūḷho. Kathañhi nāma sandiṭṭhikaṃ sāmaññaphalaṃ puṭṭho samāno vikkhepaṃ byākarissatī’ti. Tassa mayhaṃ, bhante, etadahosi: ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, sañcayassa ­belaṭ­ṭha­puttassa bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā anattamano anatta­mana­vācaṃ anicchāretvā tameva vācaṃ anuggaṇhanto anikkujjanto uṭṭhāyāsanā pakkamiṃ.</p>
<h2>4. Sāmaññaphala</h2>
<h3>4.1. Paṭha­ma­san­diṭṭhi­ka­sāmañ­ña­phala</h3>
<p><a class="sc" id="36"></a><a class="pts" id="pts1.60"></a><a class="ms" id="p_6D_261"></a><a class="msdiv" id="msdiv182"></a>Sohaṃ, bhante, bhagavantampi pucchāmi: ‘yathā nu kho imāni, bhante, puthu­sip­pāyata­nāni seyyathidaṃ—hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsikaputtā āḷārikā kappakā nhāpakā sūdā mālakārā rajakā pesakārā naḷakārā kumbhakārā gaṇakā muddikā, yāni vā panaññānipi evaṅgatāni puthu­sip­pāyata­nāni, te diṭṭheva dhamme sandiṭṭhikaṃ sippaphalaṃ upajīvanti, te tena attānaṃ sukhenti pīṇenti, mātāpitaro sukhenti pīṇenti, puttadāraṃ sukhenti pīṇenti, mittāmacce sukhenti pīṇenti, samaṇab­rāhma­ṇesu uddhaggikaṃ dakkhiṇaṃ patiṭṭhapenti sovaggikaṃ sukhavipākaṃ sagga­saṃ­vatta­ni­kaṃ. Sakkā nu kho, bhante, evameva diṭṭheva dhamme sandiṭṭhikaṃ sāmaññaphalaṃ paññapetun’”ti?</p>
<p><a class="sc" id="37"></a><a class="ms" id="p_6D_262"></a><a class="msdiv" id="msdiv183"></a>“Sakkā, mahārāja. Tena hi, mahārāja, taññevettha paṭi­pucchis­sāmi. Yathā te khameyya, tathā naṃ byākareyyāsi. Taṃ kiṃ maññasi, mahārāja, idha te assa puriso dāso <span class="var" title="kammakaro (bj, s1-3, km, pts1)" id="note89">kammakāro</span> pubbuṭṭhāyī pacchānipātī kiṃkā­rapaṭis­sāvī manāpacārī piyavādī <span class="var" title="mukhullokiko (s1-3, km, mr)" id="note90">mukhullokako</span>. Tassa evamassa: ‘acchariyaṃ, vata bho, abbhutaṃ, vata bho, puññānaṃ gati, puññānaṃ vipāko. Ayañhi rājā māgadho ajātasattu vedehiputto manusso; ahampi manusso. Ayañhi rājā māgadho ajātasattu vedehiputto pañcahi kāmaguṇehi samappito samaṅgībhūto paricāreti, devo maññe. Ahaṃ panamhissa dāso kammakāro pubbuṭṭhāyī pacchānipātī kiṃkā­rapaṭis­sāvī manāpacārī piyavādī mukhullokako. So vatassāhaṃ puññāni kareyyaṃ. Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti.</p>
<p><a class="sc" id="38"></a><a class="ms" id="p_6D_263"></a>So aparena samayena kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyya. So evaṃ pabbajito samāno kāyena saṃvuto vihareyya, vācāya saṃvuto vihareyya, manasā saṃvuto vihareyya, ghā­sacchā­dana­parama­tāya santuṭṭho, abhirato paviveke. Tañce te purisā evamāroceyyuṃ: ‘yagghe, <span class="var" title="yo te puriso (bj, pts1, mr)" id="note91">deva, jāneyyāsi, yo te so puriso</span> dāso kammakāro pubbuṭṭhāyī pacchānipātī kiṃkā­rapaṭis­sāvī manāpacārī piyavādī mukhullokako; so, deva, kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito. So evaṃ pabbajito samāno kāyena saṃvuto viharati, vācāya saṃvuto viharati, manasā saṃvuto viharati, ghā­sacchā­dana­parama­tāya santuṭṭho, abhirato paviveke’ti. Api nu tvaṃ evaṃ vadeyyāsi: ‘etu me, bho, so puriso, punadeva hotu dāso kammakāro pubbuṭṭhāyī pacchānipātī kiṃkā­rapaṭis­sāvī manāpacārī piyavādī mukhullokako’”ti?</p>
<p><a class="sc" id="39"></a><a class="pts" id="pts1.61"></a><a class="ms" id="p_6D_264"></a><a class="msdiv" id="msdiv184"></a>“No hetaṃ, bhante. Atha kho naṃ mayameva abhi­vādeyyā­mapi, paccuṭ­ṭheyyā­mapi, āsanenapi nimanteyyāma, abhini­man­tey­yāmapi naṃ cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rehi, dhammikampissa ­rak­khā­varaṇa­guttiṃ saṃvidaheyyāmā”ti.</p>
<p><a class="sc" id="40"></a><a class="ms" id="p_6D_265"></a><a class="msdiv" id="msdiv185"></a>“Taṃ kiṃ maññasi, mahārāja, yadi evaṃ sante hoti vā sandiṭṭhikaṃ sāmaññaphalaṃ no vā”ti? “Addhā kho, bhante, evaṃ sante hoti sandiṭṭhikaṃ sāmaññaphalan”ti. “Idaṃ kho te, mahārāja, mayā paṭhamaṃ diṭṭheva dhamme sandiṭṭhikaṃ sāmaññaphalaṃ paññattan”ti.</p>
<h3>4.2. Dutiya­san­diṭṭhi­ka­sāmañ­ña­phala</h3>
<p><a class="sc" id="41"></a><a class="ms" id="p_6D_266"></a><a class="msdiv" id="msdiv186"></a>“Sakkā pana, bhante, aññampi evameva diṭṭheva dhamme sandiṭṭhikaṃ sāmaññaphalaṃ paññapetun”ti? “Sakkā, mahārāja. Tena hi, mahārāja, taññevettha paṭi­pucchis­sāmi. Yathā te khameyya, tathā naṃ byākareyyāsi. Taṃ kiṃ maññasi, mahārāja, idha te assa puriso kassako gahapatiko karakārako rāsivaḍḍhako. Tassa evamassa: ‘acchariyaṃ vata bho, abbhutaṃ vata bho, puññānaṃ gati, puññānaṃ vipāko. Ayañhi rājā māgadho ajātasattu vedehiputto manusso, ahampi manusso. Ayañhi rājā māgadho ajātasattu vedehiputto pañcahi kāmaguṇehi samappito samaṅgībhūto paricāreti, devo maññe. Ahaṃ panamhissa kassako gahapatiko karakārako rāsivaḍḍhako. So vatassāhaṃ puññāni kareyyaṃ. Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti.</p>
<p><a class="sc" id="42"></a><a class="pts" id="pts1.62"></a><a class="ms" id="p_6D_267"></a>So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ pahāya, appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyya. So evaṃ pabbajito samāno kāyena saṃvuto vihareyya, vācāya saṃvuto vihareyya, manasā saṃvuto vihareyya, ghā­sacchā­dana­parama­tāya santuṭṭho, abhirato paviveke. Tañce te purisā evamāroceyyuṃ: ‘yagghe, <span class="var" title="yo te puriso (bj, pts1)" id="note92">deva, jāneyyāsi, yo te so puriso</span> kassako gahapatiko karakārako rāsivaḍḍhako; so deva kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito. So evaṃ pabbajito samāno kāyena saṃvuto viharati, vācāya saṃvuto viharati, manasā saṃvuto viharati, ghā­sacchā­dana­parama­tāya santuṭṭho, abhirato paviveke’ti. Api nu tvaṃ evaṃ vadeyyāsi: ‘etu me, bho, so puriso, punadeva hotu kassako gahapatiko karakārako rāsivaḍḍhako’”ti?</p>
<p><a class="sc" id="43"></a><a class="ms" id="p_6D_268"></a><a class="msdiv" id="msdiv187"></a>“No hetaṃ, bhante. Atha kho naṃ mayameva abhi­vādeyyā­mapi, paccuṭ­ṭheyyā­mapi, āsanenapi nimanteyyāma, abhini­man­tey­yāmapi naṃ cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rehi, dhammikampissa ­rak­khā­varaṇa­guttiṃ saṃvidaheyyāmā”ti.</p>
<p><a class="sc" id="44"></a><a class="ms" id="p_6D_269"></a><a class="msdiv" id="msdiv188"></a>“Taṃ kiṃ maññasi, mahārāja? Yadi evaṃ sante hoti vā sandiṭṭhikaṃ sāmaññaphalaṃ no vā”ti? “Addhā kho, bhante, evaṃ sante hoti sandiṭṭhikaṃ sāmaññaphalan”ti. “Idaṃ kho te, mahārāja, mayā dutiyaṃ diṭṭheva dhamme sandiṭṭhikaṃ sāmaññaphalaṃ paññattan”ti.</p>
<h3>4.3. Paṇīta­tara­sāmañ­ña­phala</h3>
<p><a class="sc" id="45"></a><a class="ms" id="p_6D_270"></a><a class="msdiv" id="msdiv189"></a>“Sakkā pana, bhante, aññampi diṭṭheva dhamme sandiṭṭhikaṃ sāmaññaphalaṃ paññapetuṃ imehi sandiṭṭhikehi sāmaññaphalehi abhikkan­ta­tarañca paṇītatarañcā”ti? “Sakkā, mahārāja. Tena hi, mahārāja, suṇohi, sādhukaṃ manasi karohi, bhāsissāmī”ti. “Evaṃ, bhante”ti kho rājā māgadho ajātasattu vedehiputto bhagavato paccassosi.</p>
<p><a class="sc" id="46"></a><a class="ms" id="p_6D_271"></a><a class="msdiv" id="msdiv190"></a>Bhagavā etadavoca: “idha, mahārāja, tathāgato loke uppajjati arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ ­sassama­ṇab­rāhma­ṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti.</p>
<p><a class="sc" id="47"></a><a class="pts" id="pts1.63"></a><a class="ms" id="p_6D_272"></a><a class="msdiv" id="msdiv191"></a>Taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto. So taṃ dhammaṃ sutvā tathāgate saddhaṃ paṭilabhati. So tena saddhā­paṭi­lā­bhena samannāgato iti paṭi­sañcik­khati: ‘sambādho gharāvāso rajopatho, abbhokāso pabbajjā. Nayidaṃ sukaraṃ agāraṃ ajjhāvasatā ekanta­pari­puṇṇaṃ ekanta­pari­suddhaṃ saṅkhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti.</p>
<p><a class="sc" id="48"></a><a class="ms" id="p_6D_273"></a><a class="msdiv" id="msdiv192"></a>So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati.</p>
<p><a class="sc" id="49"></a><a class="ms" id="p_6D_274"></a><a class="msdiv" id="msdiv193"></a>So evaṃ pabbajito samāno pāti­mokkha­saṃ­vara­saṃ­vuto viharati ācāra­gocara­sam­panno, aṇumattesu vajjesu bhayadassāvī, samādāya sikkhati sikkhāpadesu, kāya­kamma­vacī­kam­mena samannāgato kusalena, parisuddhājīvo <span class="var" title="bhojane mattaññū (bj, mr)" id="note95">sīlasampanno, indriyesu guttadvāro</span>, sati­sam­pajañ­ñena samannāgato, santuṭṭho.</p>
<h4>4.3.1. Sīla</h4>
<h5>4.3.1.1. Cūḷasīla</h5>
<p><a class="sc" id="50"></a><a class="ms" id="p_6D_275"></a><a class="msdiv" id="msdiv194"></a>Kathañca, mahārāja, bhikkhu sīlasampanno hoti? Idha, mahārāja, bhikkhu pāṇātipātaṃ pahāya pāṇātipātā paṭivirato hoti. Nihitadaṇḍo nihitasattho lajjī dayāpanno sabba­pāṇa­bhūta­hi­tānukampī viharati. Idampissa hoti sīlasmiṃ.</p>
<p><a class="sc" id="51"></a><a class="ms" id="p_6D_276"></a>Adinnādānaṃ pahāya adinnādānā paṭivirato hoti dinnādāyī dinna­pāṭikaṅ­khī, athenena sucibhūtena attanā viharati. Idampissa hoti sīlasmiṃ.</p>
<p><a class="sc" id="52"></a><a class="ms" id="p_6D_277"></a>Abrahmacariyaṃ pahāya brahmacārī hoti ārācārī virato methunā gāmadhammā. Idampissa hoti sīlasmiṃ.</p>
<p><a class="sc" id="53"></a><a class="ms" id="p_6D_278"></a>Musāvādaṃ pahāya musāvādā paṭivirato hoti saccavādī saccasandho theto paccayiko avisaṃvādako lokassa. Idampissa hoti sīlasmiṃ.</p>
<p><a class="sc" id="54"></a><a class="pts" id="pts1.64"></a><a class="ms" id="p_6D_279"></a><span class="var" title="pisuṇāvācaṃ (pts1)" id="note96">Pisuṇaṃ vācaṃ</span> pahāya pisuṇāya vācāya paṭivirato hoti; ito sutvā na amutra akkhātā imesaṃ bhedāya; amutra vā sutvā na imesaṃ akkhātā, amūsaṃ bhedāya. Iti bhinnānaṃ vā sandhātā, sahitānaṃ vā <span class="var" title="anuppādātā (pts1)" id="note97">anuppadātā</span>, samaggārāmo <span class="var" title="samaggarāmo (bj)" id="note98">samaggarato</span> samagganandī samaggakaraṇiṃ vācaṃ bhāsitā hoti. Idampissa hoti sīlasmiṃ.</p>
<p><a class="sc" id="55"></a><a class="ms" id="p_6D_280"></a><span class="var" title="pharusāvācaṃ (pts1)" id="note99">Pharusaṃ vācaṃ</span> pahāya pharusāya vācāya paṭivirato hoti; yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā <span class="var" title="evarūpiṃ (si)" id="note100">tathārūpiṃ</span> vācaṃ bhāsitā hoti. Idampissa hoti sīlasmiṃ.</p>
<p><a class="sc" id="56"></a><a class="ms" id="p_6D_281"></a>Samphappalāpaṃ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā hoti kālena sāpadesaṃ pariyantavatiṃ atthasaṃhitaṃ. Idampissa hoti sīlasmiṃ.</p>
<p><a class="sc" id="57"></a><a class="ms" id="p_6D_282"></a>Bīja­gāma­bhūta­gāma­samāram­bhā paṭivirato hoti … pe … ekabhattiko hoti rattūparato virato vikālabhojanā. Nacca­gīta­vādita­visūka­dassanā paṭivirato hoti. Mālā­gandha­vi­lepa­na­dhāra­ṇa­maṇḍa­na­vi­bhū­sa­naṭ­ṭhānā paṭivirato hoti. Uccāsaya­na­ma­hāsayanā paṭivirato hoti. Jāta­rūpa­rajata­paṭig­gahaṇā paṭivirato hoti. Āmaka­dhañña­paṭig­gahaṇā paṭivirato hoti. Āmaka­maṃsa­paṭig­gahaṇā paṭivirato hoti. Itthi­kumāri­ka­paṭig­gahaṇā paṭivirato hoti. Dāsi­dāsa­paṭig­gahaṇā paṭivirato hoti. Ajeḷa­ka­paṭig­gahaṇā paṭivirato hoti. Kukku­ṭa­sūkara­paṭig­gahaṇā paṭivirato hoti. Hatthi­ga­vassava­ḷava­paṭig­gahaṇā paṭivirato hoti. Khetta­vatthu­paṭig­gahaṇā paṭivirato hoti. Dūteyya­pahiṇa­gamanā­nuyogā paṭivirato hoti. Kayavikkayā paṭivirato hoti. Tulā­kūṭa­kaṃsa­kūṭa­māna­kūṭā paṭivirato hoti. Ukko­ṭana­vañ­cana­nikati­sāci­yogā paṭivirato hoti. Cheda­na­va­dha­bandha­na­vi­parā­mo­sa­ālo­pa­saha­sā­kārā paṭivirato hoti. Idampissa hoti sīlasmiṃ.</p>
<p class="endsection">Cūḷasīlaṃ niṭṭhitaṃ.</p>
<h5>4.3.1.2. Majjhimasīla</h5>
<p><a class="sc" id="58"></a><a class="pts" id="pts1.65"></a><a class="ms" id="p_6D_284"></a><a class="msdiv" id="msdiv195"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ bīja­gāma­bhūta­gāma­samāram­bhaṃ anuyuttā viharanti. Seyyathidaṃ— mūlabījaṃ khandhabījaṃ phaḷubījaṃ aggabījaṃ bījabījameva pañcamaṃ, iti evarūpā bīja­gāma­bhūta­gāma­samāram­bhā paṭivirato hoti. Idampissa hoti sīlasmiṃ.</p>
<p><a class="sc" id="59"></a><a class="ms" id="p_6D_285"></a><a class="msdiv" id="msdiv196"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ sanni­dhi­kāra­pari­bhogaṃ anuyuttā viharanti. Seyyathidaṃ—annasannidhiṃ pānasannidhiṃ vattha­sanni­dhiṃ yānasannidhiṃ sayana­sanni­dhiṃ gandha­sanni­dhiṃ āmisasannidhiṃ, iti vā iti evarūpā sanni­dhi­kāra­pari­bhogā paṭivirato hoti. Idampissa hoti sīlasmiṃ.</p>
<p><a class="sc" id="60"></a><a class="ms" id="p_6D_286"></a><a class="msdiv" id="msdiv197"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ visūkadassanaṃ anuyuttā viharanti. Seyyathidaṃ—naccaṃ gītaṃ vāditaṃ pekkhaṃ akkhānaṃ pāṇissaraṃ vetāḷaṃ kumbhathūṇaṃ sobhanakaṃ caṇḍālaṃ vaṃsaṃ dhovanaṃ hatthiyuddhaṃ assayuddhaṃ mahiṃsayuddhaṃ usabhayuddhaṃ ajayuddhaṃ meṇḍayuddhaṃ kukkuṭayuddhaṃ vaṭṭakayuddhaṃ daṇḍayuddhaṃ muṭṭhiyuddhaṃ nibbuddhaṃ uyyodhikaṃ balaggaṃ senābyūhaṃ anīkadassanaṃ iti vā iti evarūpā visūkadassanā paṭivirato hoti. Idampissa hoti sīlasmiṃ.</p>
<p><a class="sc" id="61"></a><a class="ms" id="p_6D_287"></a><a class="msdiv" id="msdiv198"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ jūtappa­mādaṭ­ṭhā­nānu­yogaṃ anuyuttā viharanti. Seyyathidaṃ—aṭṭhapadaṃ dasapadaṃ ākāsaṃ parihārapathaṃ santikaṃ khalikaṃ ghaṭikaṃ salākahatthaṃ akkhaṃ paṅgacīraṃ vaṅkakaṃ mokkhacikaṃ ciṅgulikaṃ pattāḷhakaṃ rathakaṃ dhanukaṃ akkharikaṃ manesikaṃ yathāvajjaṃ iti vā iti evarūpā jūtappa­mādaṭ­ṭhānā­nuyogā paṭivirato hoti. Idampissa hoti sīlasmiṃ.</p>
<p><a class="sc" id="62"></a><a class="pts" id="pts1.66"></a><a class="ms" id="p_6D_288"></a><a class="msdiv" id="msdiv199"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ uccāsaya­na­mahā­sayanaṃ anuyuttā viharanti. Seyyathidaṃ—āsandiṃ pallaṅkaṃ gonakaṃ cittakaṃ paṭikaṃ paṭalikaṃ tūlikaṃ vikatikaṃ uddalomiṃ ekantalomiṃ kaṭṭissaṃ koseyyaṃ kuttakaṃ hatthattharaṃ assattharaṃ rathattharaṃ ajinappaveṇiṃ kadali­miga­pavara­pac­cattha­ra­ṇaṃ saut­tarac­cha­daṃ ubhato­lohita­kūpa­dhā­naṃ iti vā iti evarūpā uccāsaya­na­ma­hāsayanā paṭivirato hoti. Idampissa hoti sīlasmiṃ.</p>
<p><a class="sc" id="63"></a><a class="ms" id="p_6D_289"></a><a class="msdiv" id="msdiv200"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ maṇḍa­na­vi­bhū­sa­naṭ­ṭhā­nānu­yogaṃ anuyuttā viharanti. Seyyathidaṃ— ucchādanaṃ parimaddanaṃ nhāpanaṃ sambāhanaṃ ādāsaṃ añjanaṃ mālā­gandha­vi­lepa­naṃ mukhacuṇṇaṃ mukhalepanaṃ hatthabandhaṃ sikhābandhaṃ daṇḍaṃ <span class="var" title="khaggaṃ (bj, pts1) | asiṃ khaggaṃ (s1-3, km) | khaggaṃ asiṃ (mr)" id="note101">nāḷikaṃ asiṃ</span> chattaṃ citrupāhanaṃ uṇhīsaṃ maṇiṃ vālabījaniṃ odātāni vatthāni dīghadasāni iti vā iti evarūpā maṇḍa­na­vi­bhū­sa­naṭ­ṭhānā­nuyogā paṭivirato hoti. Idampissa hoti sīlasmiṃ.</p>
<p><a class="sc" id="64"></a><a class="ms" id="p_6D_290"></a><a class="msdiv" id="msdiv201"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ tiracchā­na­kathaṃ anuyuttā viharanti. Seyyathidaṃ– rājakathaṃ corakathaṃ ­mahā­matta­kathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ <span class="var" title="itthikathaṃ purisakathaṃ (bj, s1, s2, pts1) | itthīkathaṃ purisakathaṃ (s3) | itthikathaṃ purisakathaṃ kumārakathaṃ kumārikathaṃ (mr)" id="note103">janapadakathaṃ itthikathaṃ</span> sūrakathaṃ visikhākathaṃ kum­bhaṭ­ṭhā­na­kathaṃ pubba­peta­kathaṃ nānattakathaṃ lokakkhāyikaṃ samud­dak­khā­yi­kaṃ iti­bhavā­bhava­kathaṃ iti vā iti evarūpāya tiracchā­na­kathāya paṭivirato hoti. Idampissa hoti sīlasmiṃ.</p>
<p><a class="sc" id="65"></a><a class="ms" id="p_6D_291"></a><a class="msdiv" id="msdiv202"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ vig­gāhi­kaka­thaṃ anuyuttā viharanti. Seyyathidaṃ—na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchā paṭipanno tvamasi, ahamasmi sammā paṭipanno, sahitaṃ me, asahitaṃ te, pure vacanīyaṃ pacchā avaca, pacchā vacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi, cara vādap­pamok­khāya, nibbeṭhehi vā sace pahosīti iti vā iti evarūpāya vig­gāhi­kaka­thāya paṭivirato hoti. Idampissa hoti sīlasmiṃ.</p>
<p><a class="sc" id="66"></a><a class="pts" id="pts1.67"></a><a class="ms" id="p_6D_292"></a><a class="msdiv" id="msdiv203"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ dūteyya­pahiṇa­gamanā­nu­yogaṃ anuyuttā viharanti. Seyyathidaṃ— raññaṃ, rāja­mahā­mattā­naṃ, khattiyānaṃ, brāhmaṇānaṃ, gahapatikānaṃ, kumārānaṃ— idha gaccha, amutrāgaccha, idaṃ hara, amutra idaṃ āharā’ti iti vā iti evarūpā dūteyya­pahiṇa­gamanā­nuyogā paṭivirato hoti. Idampissa hoti sīlasmiṃ.</p>
<p><a class="sc" id="67"></a><a class="ms" id="p_6D_293"></a><a class="msdiv" id="msdiv204"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te kuhakā ca honti lapakā ca nemittikā ca nippesikā ca lābhena lābhaṃ nijigīsitāro ca. Iti evarūpā kuhanalapanā paṭivirato hoti. Idampissa hoti sīlasmiṃ.</p>
<p class="endsection">Majjhimasīlaṃ niṭṭhitaṃ.</p>
<h5>4.3.1.3. Mahāsīla</h5>
<p><a class="sc" id="68"></a><a class="ms" id="p_6D_295"></a><a class="msdiv" id="msdiv205"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti. Seyyathidaṃ—aṅgaṃ nimittaṃ uppātaṃ supinaṃ lakkhaṇaṃ mūsikacchinnaṃ aggihomaṃ dabbihomaṃ thusahomaṃ kaṇahomaṃ taṇḍulahomaṃ sappihomaṃ telahomaṃ mukhahomaṃ lohitahomaṃ aṅgavijjā vatthuvijjā khattavijjā sivavijjā bhūtavijjā bhūrivijjā ahivijjā visavijjā vicchikavijjā mūsikavijjā sakuṇavijjā vāyasavijjā pakkajjhānaṃ saraparittāṇaṃ migacakkaṃ iti vā iti evarūpāya tiracchā­na­vijjāya micchājīvā paṭivirato hoti. Idampissa hoti sīlasmiṃ.</p>
<p><a class="sc" id="69"></a><a class="ms" id="p_6D_296"></a><a class="msdiv" id="msdiv206"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti. Seyyathidaṃ— maṇilakkhaṇaṃ vattha­lak­kha­ṇaṃ daṇḍalakkhaṇaṃ sattha­lak­kha­ṇaṃ asilakkhaṇaṃ usulakkhaṇaṃ dhanulakkhaṇaṃ āvudha­lak­kha­ṇaṃ itthilakkhaṇaṃ puri­sa­lak­kha­ṇaṃ kumāra­lak­kha­ṇaṃ kumāri­lak­kha­ṇaṃ dāsalakkhaṇaṃ dāsilakkhaṇaṃ hatthi­lak­kha­ṇaṃ assalakkhaṇaṃ mahiṃ­sa­lak­kha­ṇaṃ usabha­lak­kha­ṇaṃ golakkhaṇaṃ ajalakkhaṇaṃ meṇḍalakkhaṇaṃ kukku­ṭa­lak­kha­ṇaṃ vaṭṭa­ka­lak­kha­ṇaṃ godhālakkhaṇaṃ kaṇ­ṇika­lak­kha­ṇaṃ kaccha­pa­lak­kha­ṇaṃ migalakkhaṇaṃ iti vā iti evarūpāya tiracchā­na­vijjāya micchājīvā paṭivirato hoti. Idampissa hoti sīlasmiṃ.</p>
<p><a class="sc" id="70"></a><a class="pts" id="pts1.68"></a><a class="ms" id="p_6D_297"></a><a class="msdiv" id="msdiv207"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti. Seyyathidaṃ—raññaṃ niyyānaṃ bhavissati, raññaṃ aniyyānaṃ bhavissati, abbhantarānaṃ raññaṃ upayānaṃ bhavissati, bāhirānaṃ raññaṃ apayānaṃ bhavissati, bāhirānaṃ raññaṃ upayānaṃ bhavissati, abbhantarānaṃ raññaṃ apayānaṃ bhavissati, abbhantarānaṃ raññaṃ jayo bhavissati, bāhirānaṃ raññaṃ parājayo bhavissati, bāhirānaṃ raññaṃ jayo bhavissati, abbhantarānaṃ raññaṃ parājayo bhavissati, iti imassa jayo bhavissati, imassa parājayo bhavissati iti vā iti evarūpāya tiracchā­na­vijjāya micchājīvā paṭivirato hoti. Idampissa hoti sīlasmiṃ.</p>
<p><a class="sc" id="71"></a><a class="ms" id="p_6D_298"></a><a class="msdiv" id="msdiv208"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti. Seyyathidaṃ— candaggāho bhavissati, sūriyaggāho bhavissati, nakkhattaggāho bhavissati, can­dima­sūriyā­naṃ pathagamanaṃ bhavissati, can­dima­sūriyā­naṃ uppathagamanaṃ bhavissati, nakkhattānaṃ pathagamanaṃ bhavissati, nakkhattānaṃ uppathagamanaṃ bhavissati, ukkāpāto bhavissati, disāḍāho bhavissati, bhūmicālo bhavissati, devadudrabhi bhavissati, can­dima­sūriya­nak­khat­tā­naṃ uggamanaṃ ogamanaṃ saṅkilesaṃ vodānaṃ bhavissati, evaṃvipāko candaggāho bhavissati, evaṃvipāko sūriyaggāho bhavissati, evaṃvipāko nakkhattaggāho bhavissati, evaṃvipākaṃ can­dima­sūriyā­naṃ pathagamanaṃ bhavissati, evaṃvipākaṃ can­dima­sūriyā­naṃ uppathagamanaṃ bhavissati, evaṃvipākaṃ nakkhattānaṃ pathagamanaṃ bhavissati, evaṃvipākaṃ nakkhattānaṃ uppathagamanaṃ bhavissati, evaṃvipāko ukkāpāto bhavissati, evaṃvipāko disāḍāho bhavissati, evaṃvipāko bhūmicālo bhavissati, evaṃvipāko devadudrabhi bhavissati, evaṃvipākaṃ can­dima­sūriya­nak­khat­tā­naṃ uggamanaṃ ogamanaṃ saṅkilesaṃ vodānaṃ bhavissati iti vā iti evarūpāya tiracchā­na­vijjāya micchājīvā paṭivirato hoti. Idampissa hoti sīlasmiṃ.</p>
<p><a class="sc" id="72"></a><a class="pts" id="pts1.69"></a><a class="ms" id="p_6D_299"></a><a class="msdiv" id="msdiv209"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti. Seyyathidaṃ— suvuṭṭhikā bhavissati, dubbuṭṭhikā bhavissati, subhikkhaṃ bhavissati, dubbhikkhaṃ bhavissati, khemaṃ bhavissati, bhayaṃ bhavissati, rogo bhavissati, ārogyaṃ bhavissati, muddā, gaṇanā, saṅkhānaṃ, kāveyyaṃ, lokāyataṃ iti vā iti evarūpāya tiracchā­na­vijjāya micchājīvā paṭivirato hoti. Idampissa hoti sīlasmiṃ.</p>
<p><a class="sc" id="73"></a><a class="ms" id="p_6D_300"></a><a class="msdiv" id="msdiv210"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti. Seyyathidaṃ— āvāhanaṃ vivāhanaṃ saṃvaraṇaṃ vivaraṇaṃ saṅkiraṇaṃ vikiraṇaṃ subhagakaraṇaṃ dub­bha­gakara­ṇaṃ viruddha­gab­bhakara­ṇaṃ jivhā­ni­ban­dha­naṃ hanusaṃhananaṃ hat­thābhi­jappa­naṃ hanujappanaṃ kaṇṇajappanaṃ ādāsapañhaṃ kumārikapañhaṃ devapañhaṃ ādic­cu­paṭṭhā­naṃ maha­tu­paṭṭhā­naṃ abbhujjalanaṃ sirivhāyanaṃ iti vā iti evarūpāya tiracchā­na­vijjāya micchājīvā paṭivirato hoti. Idampissa hoti sīlasmiṃ.</p>
<p><a class="sc" id="74"></a><a class="ms" id="p_6D_301"></a><a class="msdiv" id="msdiv211"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti. Seyyathidaṃ— santikammaṃ paṇidhikammaṃ bhūtakammaṃ bhūrikammaṃ vassakammaṃ vossakammaṃ vatthukammaṃ vatthu­pari­kammaṃ ācamanaṃ nhāpanaṃ juhanaṃ vamanaṃ virecanaṃ uddhaṃ­vire­ca­naṃ adhovirecanaṃ sīsavirecanaṃ kaṇṇatelaṃ nettatappanaṃ natthukammaṃ añjanaṃ paccañjanaṃ sālākiyaṃ sallakattiyaṃ dārakatikicchā, mūla­bhesaj­jā­naṃ anuppadānaṃ, osadhīnaṃ paṭimokkho iti vā iti evarūpāya tiracchā­na­vijjāya micchājīvā paṭivirato hoti. Idampissa hoti sīlasmiṃ.</p>
<p><a class="sc" id="75"></a><a class="pts" id="pts1.70"></a><a class="ms" id="p_6D_302"></a><a class="msdiv" id="msdiv212"></a>Sa kho so, mahārāja, bhikkhu evaṃ sīlasampanno na kutoci bhayaṃ samanupassati, yadidaṃ sīlasaṃvarato. Seyyathāpi, mahārāja, rājā khattiyo muddhābhisitto nihata­pac­cā­mitto na kutoci bhayaṃ samanupassati, yadidaṃ paccatthikato; evameva kho, mahārāja, bhikkhu evaṃ sīlasampanno na kutoci bhayaṃ samanupassati, yadidaṃ sīlasaṃvarato. So iminā ariyena sīlakkhandhena samannāgato ajjhattaṃ anavajjasukhaṃ paṭisaṃvedeti. Evaṃ kho, mahārāja, bhikkhu sīlasampanno hoti.</p>
<p class="endsection">Mahāsīlaṃ niṭṭhitaṃ.</p>
<h4>4.3.2. Samādhi</h4>
<h5>4.3.2.1. Indriyasaṃvara</h5>
<p><a class="sc" id="76"></a><a class="ms" id="p_6D_304"></a><a class="msdiv" id="msdiv213"></a>Kathañca, mahārāja, bhikkhu indriyesu guttadvāro hoti? Idha, mahārāja, bhikkhu cakkhunā rūpaṃ disvā na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ manindriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati. So iminā ariyena indriya­saṃ­varena samannāgato ajjhattaṃ abyāsekasukhaṃ paṭisaṃvedeti. Evaṃ kho, mahārāja, bhikkhu indriyesu guttadvāro hoti.</p>
<h5>4.3.2.2. Satisampajañña</h5>
<p><a class="sc" id="77"></a><a class="pts" id="pts1.71"></a><a class="ms" id="p_6D_305"></a><a class="msdiv" id="msdiv214"></a>Kathañca, mahārāja, bhikkhu sati­sam­pajañ­ñena samannāgato hoti? Idha, mahārāja, bhikkhu abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghā­ṭi­patta­cīvara­dhāraṇe sampajānakārī hoti, asite pīte khāyite sāyite sampajānakārī hoti, uccāra­passā­va­kamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti. Evaṃ kho, mahārāja, bhikkhu sati­sam­pajañ­ñena samannāgato hoti.</p>
<h5>4.3.2.3. Santosa</h5>
<p><a class="sc" id="78"></a><a class="ms" id="p_6D_306"></a><a class="msdiv" id="msdiv215"></a>Kathañca, mahārāja, bhikkhu santuṭṭho hoti? Idha, mahārāja, bhikkhu santuṭṭho hoti kāya­pari­hāri­kena cīvarena, kucchi­pari­hāri­kena piṇḍapātena. So yena yeneva pakkamati, samādāyeva pakkamati. Seyyathāpi, mahārāja, pakkhī sakuṇo yena yeneva ḍeti, sapattabhārova ḍeti; evameva kho, mahārāja, bhikkhu santuṭṭho hoti kāya­pari­hāri­kena cīvarena kucchi­pari­hāri­kena piṇḍapātena. So yena yeneva pakkamati, samādāyeva pakkamati. Evaṃ kho, mahārāja, bhikkhu santuṭṭho hoti.</p>
<h5>4.3.2.4. Nīvara­ṇap­pahāna</h5>
<p><a class="sc" id="79"></a><a class="ms" id="p_6D_307"></a><a class="msdiv" id="msdiv216"></a>So iminā ca ariyena sīlakkhandhena samannāgato, iminā ca ariyena indriya­saṃ­varena samannāgato, iminā ca ariyena sati­sam­pajañ­ñena samannāgato, imāya ca ariyāya santuṭṭhiyā samannāgato, vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ. So pacchābhattaṃ piṇḍa­pāta­paṭik­kanto nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.</p>
<p><a class="sc" id="80"></a><a class="ms" id="p_6D_308"></a><a class="msdiv" id="msdiv217"></a>So abhijjhaṃ loke pahāya vigatā­bhij­jhena cetasā viharati, abhijjhāya cittaṃ parisodheti. Byāpādapadosaṃ pahāya abyāpannacitto viharati sabba­pāṇa­bhūta­hi­tānukampī, byāpādapadosā cittaṃ parisodheti. Thinamiddhaṃ pahāya vigata­thina­middho viharati ālokasaññī, sato sampajāno, thinamiddhā cittaṃ parisodheti. Uddhac­ca­kukkuc­caṃ pahāya anuddhato viharati, ajjhattaṃ vūpasantacitto, uddhac­ca­kukkuccā cittaṃ parisodheti. Vicikicchaṃ pahāya tiṇ­ṇavici­kiccho viharati, akathaṅkathī kusalesu dhammesu, vicikicchāya cittaṃ parisodheti.</p>
<p><a class="sc" id="81"></a><a class="pts" id="pts1.72"></a><a class="ms" id="p_6D_309"></a><a class="msdiv" id="msdiv218"></a>Seyyathāpi, mahārāja, puriso iṇaṃ ādāya kammante payojeyya. Tassa te kammantā samijjheyyuṃ. So yāni ca porāṇāni iṇamūlāni, tāni ca <span class="var" title="byantīkareyya (bj, s1-3, km) | vyantikareyya (pts1)" id="note105">byantiṃ kareyya</span>, siyā cassa uttariṃ avasiṭṭhaṃ dārabharaṇāya. Tassa evamassa: ‘ahaṃ kho pubbe iṇaṃ ādāya kammante payojesiṃ. Tassa me te kammantā samijjhiṃsu. Sohaṃ yāni ca porāṇāni iṇamūlāni, tāni ca byantiṃ akāsiṃ, atthi ca me uttariṃ avasiṭṭhaṃ dārabharaṇāyā’ti. So tatonidānaṃ labhetha pāmojjaṃ, adhigaccheyya somanassaṃ.</p>
<p><a class="sc" id="82"></a><a class="ms" id="p_6D_310"></a><a class="msdiv" id="msdiv219"></a>Seyyathāpi, mahārāja, puriso ābādhiko assa dukkhito bāḷhagilāno; bhattañcassa nacchādeyya, na cassa kāye balamattā. So aparena samayena tamhā ābādhā mucceyya; bhattaṃ cassa chādeyya, siyā cassa kāye balamattā. Tassa evamassa: ‘ahaṃ kho pubbe ābādhiko ahosiṃ dukkhito bāḷhagilāno; bhattañca me nacchādesi, <span class="var" title="nacassa me (bj, mr)" id="note106">na ca me</span> āsi kāye balamattā. Somhi etarahi tamhā ābādhā mutto; bhattañca me chādeti, atthi ca me kāye balamattā’ti. So tatonidānaṃ labhetha pāmojjaṃ, adhigaccheyya somanassaṃ.</p>
<p><a class="sc" id="83"></a><a class="ms" id="p_6D_311"></a><a class="msdiv" id="msdiv220"></a>Seyyathāpi, mahārāja, puriso bandhanāgāre baddho assa. So aparena samayena tamhā bandhanāgārā mucceyya sotthinā <span class="var" title="abbayena (bj, mr) | avyayena (pts1)" id="note107">abbhayena</span>, na cassa kiñci bhogānaṃ vayo. Tassa evamassa: ‘ahaṃ kho pubbe bandhanāgāre baddho ahosiṃ, somhi etarahi tamhā bandhanāgārā mutto sotthinā abbhayena. Natthi ca me kiñci bhogānaṃ vayo’ti. So tatonidānaṃ labhetha pāmojjaṃ, adhigaccheyya somanassaṃ.</p>
<p><a class="sc" id="84"></a><a class="pts" id="pts1.73"></a><a class="ms" id="p_6D_312"></a><a class="msdiv" id="msdiv221"></a>Seyyathāpi, mahārāja, puriso dāso assa anattādhīno parādhīno na yenakāmaṅgamo. So aparena samayena tamhā dāsabyā mucceyya attādhīno aparādhīno bhujisso yenakāmaṅgamo. Tassa evamassa: ‘ahaṃ kho pubbe dāso ahosiṃ anattādhīno parādhīno na yenakāmaṅgamo. Somhi etarahi tamhā dāsabyā mutto attādhīno aparādhīno bhujisso yenakāmaṅgamo’ti. So tatonidānaṃ labhetha pāmojjaṃ, adhigaccheyya somanassaṃ.</p>
<p><a class="sc" id="85"></a><a class="ms" id="p_6D_313"></a><a class="msdiv" id="msdiv222"></a>Seyyathāpi, mahārāja, puriso sadhano sabhogo kantā­raddhā­na­maggaṃ paṭipajjeyya dubbhikkhaṃ sappaṭibhayaṃ. So aparena samayena taṃ kantāraṃ nitthareyya sotthinā, gāmantaṃ anupāpuṇeyya khemaṃ appaṭibhayaṃ. Tassa evamassa: ‘ahaṃ kho pubbe sadhano sabhogo kantā­raddhā­na­maggaṃ paṭipajjiṃ dubbhikkhaṃ sappaṭibhayaṃ. Somhi etarahi taṃ kantāraṃ nitthiṇṇo sotthinā, gāmantaṃ anuppatto khemaṃ appaṭibhayan’ti. So tatonidānaṃ labhetha pāmojjaṃ, adhigaccheyya somanassaṃ.</p>
<p><a class="sc" id="86"></a><a class="ms" id="p_6D_314"></a><a class="msdiv" id="msdiv223"></a>Evameva kho, mahārāja, bhikkhu yathā iṇaṃ yathā rogaṃ yathā bandhanāgāraṃ yathā dāsabyaṃ yathā kantā­raddhā­na­maggaṃ, evaṃ ime pañca nīvaraṇe appahīne attani samanupassati.</p>
<p><a class="sc" id="87"></a><a class="ms" id="p_6D_315"></a><a class="msdiv" id="msdiv224"></a>Seyyathāpi, mahārāja, yathā āṇaṇyaṃ yathā ārogyaṃ yathā bandha­nā­mokkhaṃ yathā bhujissaṃ yathā khemantabhūmiṃ; evameva kho, mahārāja, bhikkhu ime pañca nīvaraṇe pahīne attani samanupassati.</p>
<p><a class="sc" id="88"></a><a class="ms" id="p_6D_316"></a><a class="msdiv" id="msdiv225"></a>Tassime pañca nīvaraṇe pahīne attani samanupassato pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati.</p>
<h5>4.3.2.5. Paṭhamajhāna</h5>
<p><a class="sc" id="89"></a><a class="ms" id="p_6D_317"></a><a class="msdiv" id="msdiv226"></a> So vivicceva kāmehi, vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. So imameva kāyaṃ vivekajena pītisukhena abhisandeti parisandeti paripūreti parippharati, nāssa kiñci sabbāvato kāyassa vivekajena pītisukhena apphuṭaṃ hoti.</p>
<p><a class="sc" id="90"></a><a class="pts" id="pts1.74"></a><a class="ms" id="p_6D_318"></a><a class="msdiv" id="msdiv227"></a>Seyyathāpi, mahārāja, dakkho nhāpako vā nhāpakantevāsī vā kaṃsathāle nhānīyacuṇṇāni ākiritvā udakena paripphosakaṃ paripphosakaṃ sanneyya, sāyaṃ nhānīyapiṇḍi snehānugatā snehaparetā santarabāhirā phuṭā snehena, na ca paggharaṇī; evameva kho, mahārāja, bhikkhu imameva kāyaṃ vivekajena pītisukhena abhisandeti parisandeti paripūreti parippharati, nāssa kiñci sabbāvato kāyassa vivekajena pītisukhena apphuṭaṃ hoti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.2.6. Dutiyajhāna</h5>
<p><a class="sc" id="91"></a><a class="ms" id="p_6D_319"></a><a class="msdiv" id="msdiv228"></a>Puna caparaṃ, mahārāja, bhikkhu vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. So imameva kāyaṃ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṃ hoti.</p>
<p><a class="sc" id="92"></a><a class="pts" id="pts1.75"></a><a class="ms" id="p_6D_320"></a><a class="msdiv" id="msdiv229"></a>Seyyathāpi, mahārāja, udakarahado gambhīro <span class="var" title="ubbhitodako (s1-3, km, mr)" id="note109">ubbhidodako</span> tassa nevassa puratthimāya disāya udakassa āyamukhaṃ, na dakkhiṇāya disāya udakassa āyamukhaṃ, na pacchimāya disāya udakassa āyamukhaṃ, na uttarāya disāya udakassa āyamukhaṃ, devo ca na kālena kālaṃ sammādhāraṃ anup­pa­vec­cheyya. Atha kho tamhāva udakarahadā sītā vāridhārā ubbhijjitvā tameva udakarahadaṃ sītena vārinā abhisandeyya parisandeyya paripūreyya paripphareyya, nāssa kiñci sabbāvato udakarahadassa sītena vārinā apphuṭaṃ assa. Evameva kho, mahārāja, bhikkhu imameva kāyaṃ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṃ hoti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.2.7. Tatiyajhāna</h5>
<p><a class="sc" id="93"></a><a class="ms" id="p_6D_321"></a><a class="msdiv" id="msdiv230"></a>Puna caparaṃ, mahārāja, bhikkhu pītiyā ca virāgā upekkhako ca viharati sato sampajāno, sukhañca kāyena paṭisaṃvedeti, yaṃ taṃ ariyā ācikkhanti: ‘upekkhako satimā sukhavihārī’ti, tatiyaṃ jhānaṃ upasampajja viharati. So imameva kāyaṃ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṃ hoti.</p>
<p><a class="sc" id="94"></a><a class="ms" id="p_6D_322"></a><a class="msdiv" id="msdiv231"></a>Seyyathāpi, mahārāja, uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto­nimugga­posīni, tāni yāva caggā yāva ca mūlā sītena vārinā abhisannāni <span class="var" title="abhisannāni (s2, s3) | abhisandāni parisandāni (mr)" id="note110">parisannāni</span> paripūrāni <span class="var" title="paripphaṭāni (s1-3) | paripphuṭṭhāni (pts1)" id="note111">paripphuṭāni</span>, <span class="var" title="nassā (bj)" id="note112">nāssa</span> kiñci sabbāvataṃ uppalānaṃ vā padumānaṃ vā puṇḍarīkānaṃ vā sītena vārinā apphuṭaṃ assa; evameva kho, mahārāja, bhikkhu imameva kāyaṃ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṃ hoti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.2.8. Catutthajhāna</h5>
<p><a class="sc" id="95"></a><a class="pts" id="pts1.76"></a><a class="ms" id="p_6D_323"></a><a class="msdiv" id="msdiv232"></a>Puna caparaṃ, mahārāja, bhikkhu sukhassa ca pahānā dukkhassa ca pahānā, pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati, so imameva kāyaṃ parisuddhena cetasā pariyodātena pharitvā nisinno hoti, nāssa kiñci sabbāvato kāyassa parisuddhena cetasā pariyodātena apphuṭaṃ hoti.</p>
<p><a class="sc" id="96"></a><a class="ms" id="p_6D_324"></a><a class="msdiv" id="msdiv233"></a>Seyyathāpi, mahārāja, puriso odātena vatthena sasīsaṃ pārupitvā nisinno assa, nāssa kiñci sabbāvato kāyassa odātena vatthena apphuṭaṃ assa; evameva kho, mahārāja, bhikkhu imameva kāyaṃ parisuddhena cetasā pariyodātena pharitvā nisinno hoti, nāssa kiñci sabbāvato kāyassa parisuddhena cetasā pariyodātena apphuṭaṃ hoti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h4>4.3.3. Aṭṭhañāṇa</h4>
<h5>4.3.3.1. Vipassanāñāṇa</h5>
<p><a class="sc" id="97"></a><a class="ms" id="p_6D_325"></a><a class="msdiv" id="msdiv234"></a><span class="var" title="puna caparaṃ mahārāja bhikkhu so (bj, mr)" id="note113">So</span> evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte ñāṇadassanāya cittaṃ abhinīharati abhininnāmeti. So evaṃ pajānāti: ‘ayaṃ kho me kāyo rūpī ­cātuma­hā­bhū­tiko mātā­pet­ti­ka­sam­bhavo odana­kummā­sūpa­cayo anic­cuc­chāda­na­parimad­dana­bheda­na­viddhaṃ­sana­dhammo; idañca pana me viññāṇaṃ ettha sitaṃ ettha paṭibaddhan’ti.</p>
<p><a class="sc" id="98"></a><a class="pts" id="pts1.77"></a><a class="ms" id="p_6D_326"></a><a class="msdiv" id="msdiv235"></a>Seyyathāpi, mahārāja, maṇi veḷuriyo subho jātimā aṭṭhaṃso supari­kamma­kato accho vippasanno anāvilo sab­bākāra­sam­panno. Tatrāssa suttaṃ āvutaṃ nīlaṃ vā <span class="var" title="pītakaṃ vā lohitakaṃ vā (mr)" id="note114">pītaṃ vā lohitaṃ vā</span> odātaṃ vā paṇḍusuttaṃ vā. Tamenaṃ cakkhumā puriso hatthe karitvā paccavekkheyya: ‘ayaṃ kho maṇi veḷuriyo subho jātimā aṭṭhaṃso supari­kamma­kato accho vippasanno anāvilo sab­bākāra­sam­panno; tatridaṃ suttaṃ āvutaṃ nīlaṃ vā pītaṃ vā lohitaṃ vā odātaṃ vā paṇḍusuttaṃ vā’ti. Evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte ñāṇadassanāya cittaṃ abhinīharati abhininnāmeti. So evaṃ pajānāti: ‘ayaṃ kho me kāyo rūpī ­cātuma­hā­bhū­tiko mātā­pet­ti­ka­sam­bhavo odana­kummā­sūpa­cayo anic­cuc­chāda­na­parimad­dana­bheda­na­viddhaṃ­sana­dhammo; idañca pana me viññāṇaṃ ettha sitaṃ ettha paṭibaddhan’ti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.3.2. ­Manoma­yiddhi­ñāṇa</h5>
<p><a class="sc" id="99"></a><a class="ms" id="p_6D_327"></a><a class="msdiv" id="msdiv236"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte manomayaṃ kāyaṃ abhinimmānāya cittaṃ abhinīharati abhininnāmeti. So imamhā kāyā aññaṃ kāyaṃ abhinimmināti rūpiṃ manomayaṃ sabbaṅ­gapaccaṅ­giṃ ahīnindriyaṃ.</p>
<p><a class="sc" id="100"></a><a class="ms" id="p_6D_328"></a><a class="msdiv" id="msdiv237"></a>Seyyathāpi, mahārāja, puriso muñjamhā <span class="var" title="isikaṃ (bj, s1-3) | isīkaṃ (pts1)" id="note115">īsikaṃ</span> <span class="var" title="pabbāheyya (s1-3, mr)" id="note116">pavāheyya</span>. Tassa evamassa: ‘ayaṃ muñjo, ayaṃ īsikā, añño muñjo, aññā īsikā, muñjamhā tveva īsikā <span class="var" title="pavālhāti (bj) | pabbāḷhāti (s1, s2, mr) | pabāḷhāti (s3)" id="note117">pavāḷhā’ti</span>. <span class="var" title="seyyathāpi (bj, pts1)" id="note118">Seyyathā</span> vā pana, mahārāja, puriso asiṃ kosiyā pavāheyya. Tassa evamassa: ‘ayaṃ asi, ayaṃ kosi, añño asi, aññā kosi, kosiyā tveva asi pavāḷho’ti. <span class="var" title="seyyathāpi (bj, pts1)" id="note119">Seyyathā</span> vā pana, mahārāja, puriso ahiṃ karaṇḍā uddhareyya. Tassa evamassa: ‘ayaṃ ahi, ayaṃ karaṇḍo. Añño ahi, añño karaṇḍo, karaṇḍā tveva ahi <span class="var" title="uddharito (s1-3, km)" id="note120">ubbhato’ti</span>. Evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte manomayaṃ kāyaṃ abhinimmānāya cittaṃ abhinīharati abhininnāmeti. So imamhā kāyā aññaṃ kāyaṃ abhinimmināti rūpiṃ manomayaṃ sabbaṅ­gapaccaṅ­giṃ ahīnindriyaṃ. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.3.3. Iddhividhañāṇa</h5>
<p><a class="sc" id="101"></a><a class="pts" id="pts1.78"></a><a class="ms" id="p_6D_329"></a><a class="msdiv" id="msdiv238"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte iddhividhāya cittaṃ abhinīharati abhininnāmeti. So anekavihitaṃ iddhividhaṃ paccanubhoti–  ekopi hutvā bahudhā hoti, bahudhāpi hutvā eko hoti; āvibhāvaṃ tirobhāvaṃ tirokuṭṭaṃ tiropākāraṃ tiropabbataṃ asajjamāno gacchati seyyathāpi ākāse; pathaviyāpi ummuj­jani­mujjaṃ karoti seyyathāpi udake; udakepi <span class="var" title="abhijjamāno (pts1, mr)" id="note122">abhijjamāne</span> gacchati seyyathāpi pathaviyā; ākāsepi pallaṅkena kamati seyyathāpi pakkhī sakuṇo; imepi candimasūriye evaṃmahiddhike evaṃma­hānu­bhāve pāṇinā parāmasati parimajjati; yāva brahmalokāpi kāyena vasaṃ vatteti.</p>
<p><a class="sc" id="102"></a><a class="pts" id="pts1.79"></a><a class="ms" id="p_6D_330"></a><a class="msdiv" id="msdiv239"></a>Seyyathāpi, mahārāja, dakkho kumbhakāro vā kumbha­kā­ran­tevāsī vā supari­kamma­katāya mattikāya yaṃ yadeva bhājanavikatiṃ ākaṅkheyya, taṃ tadeva kareyya abhi­nip­phā­deyya. Seyyathā vā pana, mahārāja, dakkho dantakāro vā ­dantakā­ran­tevāsī vā supari­kamma­katas­miṃ dantasmiṃ yaṃ yadeva dantavikatiṃ ākaṅkheyya, taṃ tadeva kareyya abhi­nip­phā­deyya. Seyyathā vā pana, mahārāja, dakkho suvaṇṇakāro vā suvaṇṇa­kā­ran­tevāsī vā supari­kamma­katas­miṃ suvaṇṇasmiṃ yaṃ yadeva suvaṇṇavikatiṃ ākaṅkheyya, taṃ tadeva kareyya abhi­nip­phā­deyya. Evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte iddhividhāya cittaṃ abhinīharati abhininnāmeti. So anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti; āvibhāvaṃ tirobhāvaṃ tirokuṭṭaṃ tiropākāraṃ tiropabbataṃ asajjamāno gacchati seyyathāpi ākāse; pathaviyāpi ummuj­jani­mujjaṃ karoti seyyathāpi udake; udakepi abhijjamāne gacchati seyyathāpi pathaviyā; ākāsepi pallaṅkena kamati seyyathāpi pakkhī sakuṇo; imepi candimasūriye evaṃmahiddhike evaṃma­hānu­bhāve pāṇinā parāmasati parimajjati; yāva brahmalokāpi kāyena vasaṃ vatteti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.3.4. Dibbasotañāṇa</h5>
<p><a class="sc" id="103"></a><a class="ms" id="p_6D_331"></a><a class="msdiv" id="msdiv240"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte dibbāya sotadhātuyā cittaṃ abhinīharati abhininnāmeti. So dibbāya sotadhātuyā visuddhāya atik­kanta­mānusi­kāya ubho sadde suṇāti dibbe ca mānuse ca ye dūre santike ca.</p>
<p><a class="sc" id="104"></a><a class="ms" id="p_6D_332"></a><a class="msdiv" id="msdiv241"></a>Seyyathāpi, mahārāja, puriso addhā­na­maggap­paṭi­panno. So suṇeyya bherisaddampi <span class="var" title="mudiṅga­saddaṃpi (s1-3) | mutiṅ­ga­saddampi (pts1)" id="note123">mudiṅga­saddampi</span> <span class="var" title="saṅ­kha­paṇava­deṇḍima­saddampi (bj, pts1) | saṃkhasaddaṃpi paṇavasaddaṃpi dendima­saddaṃpi (s1, km) | saṃkhasaddaṃpi paṇavasaddaṃpi deṇḍima­saddaṃpi (s2, s3)" id="note124">saṅ­kha­pa­ṇava­dindima­saddampi</span>. Tassa evamassa: ‘bherisaddo’ itipi, ‘mudiṅgasaddo’ itipi, ‘<span class="var" title="saṅkhasaddo itipi paṇavasaddo itipi dendimasaddo itipi (s1, km) | saṃkhasaddo itipi paṇavasaddo itipi deṇḍimasaddo itipi (s2, s3) | saṅ­kha­paṇava­deṇḍima­saddo itipi (pts1)" id="note125">saṅ­kha­pa­ṇava­dindi­masaddo’ itipi</span>. Evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte dibbāya sotadhātuyā cittaṃ abhinīharati abhininnāmeti. So dibbāya sotadhātuyā visuddhāya atik­kanta­mānusi­kāya ubho sadde suṇāti dibbe ca mānuse ca ye dūre santike ca. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.3.5. Cetopariyañāṇa</h5>
<p><a class="sc" id="105"></a><a class="pts" id="pts1.80"></a><a class="ms" id="p_6D_333"></a><a class="msdiv" id="msdiv242"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte ceto­pariya­ñāṇāya cittaṃ abhinīharati abhininnāmeti. So parasattānaṃ parapuggalānaṃ cetasā ceto paricca pajānāti— sarāgaṃ vā cittaṃ ‘sarāgaṃ cittan’ti pajānāti, vītarāgaṃ vā cittaṃ ‘vītarāgaṃ cittan’ti pajānāti, sadosaṃ vā cittaṃ ‘sadosaṃ cittan’ti pajānāti, vītadosaṃ vā cittaṃ ‘vītadosaṃ cittan’ti pajānāti, samohaṃ vā cittaṃ ‘samohaṃ cittan’ti pajānāti, vītamohaṃ vā cittaṃ ‘vītamohaṃ cittan’ti pajānāti, saṅkhittaṃ vā cittaṃ ‘saṅkhittaṃ cittan’ti pajānāti, vikkhittaṃ vā cittaṃ ‘vikkhittaṃ cittan’ti pajānāti, mahaggataṃ vā cittaṃ ‘mahaggataṃ cittan’ti pajānāti, amahaggataṃ vā cittaṃ ‘amahaggataṃ cittan’ti pajānāti, sauttaraṃ vā cittaṃ ‘sauttaraṃ cittan’ti pajānāti, anuttaraṃ vā cittaṃ ‘anuttaraṃ cittan’ti pajānāti, samāhitaṃ vā cittaṃ ‘samāhitaṃ cittan’ti pajānāti, asamāhitaṃ vā cittaṃ ‘asamāhitaṃ cittan’ti pajānāti, vimuttaṃ vā cittaṃ ‘vimuttaṃ cittan’ti pajānāti, avimuttaṃ vā cittaṃ ‘avimuttaṃ cittan’ti pajānāti.</p>
<p><a class="sc" id="106"></a><a class="pts" id="pts1.81"></a><a class="ms" id="p_6D_334"></a><a class="msdiv" id="msdiv243"></a>Seyyathāpi, mahārāja, itthī vā puriso vā daharo yuvā maṇḍanajātiko ādāse vā parisuddhe pariyodāte acche vā udakapatte sakaṃ mukhanimittaṃ pacca­vek­kha­māno sakaṇikaṃ vā ‘sakaṇikan’ti jāneyya, akaṇikaṃ vā ‘akaṇikan’ti jāneyya; evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte ceto­pariya­ñāṇāya cittaṃ abhinīharati abhininnāmeti. So parasattānaṃ parapuggalānaṃ cetasā ceto paricca pajānāti—sarāgaṃ vā cittaṃ ‘sarāgaṃ cittan’ti pajānāti, vītarāgaṃ vā cittaṃ ‘vītarāgaṃ cittan’ti pajānāti, sadosaṃ vā cittaṃ ‘sadosaṃ cittan’ti pajānāti, vītadosaṃ vā cittaṃ ‘vītadosaṃ cittan’ti pajānāti, samohaṃ vā cittaṃ ‘samohaṃ cittan’ti pajānāti, vītamohaṃ vā cittaṃ ‘vītamohaṃ cittan’ti pajānāti, saṅkhittaṃ vā cittaṃ ‘saṅkhittaṃ cittan’ti pajānāti, vikkhittaṃ vā cittaṃ ‘vikkhittaṃ cittan’ti pajānāti, mahaggataṃ vā cittaṃ ‘mahaggataṃ cittan’ti pajānāti, amahaggataṃ vā cittaṃ ‘amahaggataṃ cittan’ti pajānāti, sauttaraṃ vā cittaṃ ‘sauttaraṃ cittan’ti pajānāti, anuttaraṃ vā cittaṃ ‘anuttaraṃ cittan’ti pajānāti, samāhitaṃ vā cittaṃ ‘samāhitaṃ cittan’ti pajānāti, asamāhitaṃ vā cittaṃ ‘asamāhitaṃ cittan’ti pajānāti, vimuttaṃ vā cittaṃ ‘vimuttaṃ cittan’ti pajānāti, avimuttaṃ vā cittaṃ ‘avimuttaṃ cittan’ti pajānāti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.3.6. Pubbe­nivāsā­nus­sati­ñāṇa</h5>
<p><a class="sc" id="107"></a><a class="ms" id="p_6D_335"></a><a class="msdiv" id="msdiv244"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte pubbe­nivāsā­nus­sati­ñāṇāya cittaṃ abhinīharati abhininnāmeti. So anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jāti­sata­sahas­sampi anekepi saṃvaṭṭakappe anekepi vivaṭṭakappe anekepi saṃ­vaṭṭa­vi­vaṭṭa­kappe, ‘amutrāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati.</p>
<p><a class="sc" id="108"></a><a class="pts" id="pts1.82"></a><a class="ms" id="p_6D_336"></a><a class="msdiv" id="msdiv245"></a>Seyyathāpi, mahārāja, puriso sakamhā gāmā aññaṃ gāmaṃ gaccheyya, tamhāpi gāmā aññaṃ gāmaṃ gaccheyya. So tamhā gāmā sakaṃyeva gāmaṃ paccāgaccheyya. Tassa evamassa: ‘ahaṃ kho sakamhā gāmā amuṃ gāmaṃ <span class="var" title="agañchiṃ (s1-3, km) | agañciṃ (pts1)" id="note126">agacchiṃ</span>, tatra evaṃ aṭṭhāsiṃ, evaṃ nisīdiṃ, evaṃ abhāsiṃ, evaṃ tuṇhī ahosiṃ, tamhāpi gāmā amuṃ gāmaṃ agacchiṃ, tatrāpi evaṃ aṭṭhāsiṃ, evaṃ nisīdiṃ, evaṃ abhāsiṃ, evaṃ tuṇhī ahosiṃ, somhi tamhā gāmā sakaṃyeva gāmaṃ paccāgato’ti. Evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte pubbe­nivāsā­nus­sati­ñāṇāya cittaṃ abhinīharati abhininnāmeti. So anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jāti­sata­sahas­sampi anekepi saṃvaṭṭakappe anekepi vivaṭṭakappe anekepi saṃ­vaṭṭa­vi­vaṭṭa­kappe, ‘amutrāsiṃ evaṃnāmo evaṃgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṃgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.3.7. Dibba­cak­khu­ñāṇa</h5>
<p><a class="sc" id="109"></a><a class="pts" id="pts1.83"></a><a class="ms" id="p_6D_337"></a><a class="msdiv" id="msdiv246"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte sattānaṃ cutū­papāta­ñā­ṇāya cittaṃ abhinīharati abhininnāmeti. So dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti: ‘ime vata bhonto sattā kāya­ducca­ritena samannāgatā vacī­ducca­ritena samannāgatā mano­ducca­ritena samannāgatā ariyānaṃ upavādakā micchādiṭṭhikā micchā­diṭṭhi­kamma­sa­mādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammā­diṭṭhi­kam­masamā­dānā, te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti.</p>
<p><a class="sc" id="110"></a><a class="ms" id="p_6D_338"></a><a class="msdiv" id="msdiv247"></a>Seyyathāpi, mahārāja, majjhe siṅghāṭake pāsādo. Tattha cakkhumā puriso ṭhito passeyya manusse gehaṃ pavisantepi nikkhamantepi <span class="var" title="rathiyā vīti­sañ­caran­tenapi (bj) | rathiyāya vithiṃ sañcarantepi (s1-3) | rathiyā vīthi sañcarantepi (pts1)" id="note127">rathikāyapi vīthiṃ sañcarante</span> majjhe siṅghāṭake nisinnepi. Tassa evamassa: ‘ete manussā gehaṃ pavisanti, ete nikkhamanti, ete rathikāya vīthiṃ sañcaranti, ete majjhe siṅghāṭake nisinnā’ti. Evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte sattānaṃ cutū­papāta­ñā­ṇāya cittaṃ abhinīharati abhininnāmeti. So dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti: ‘ime vata bhonto sattā kāya­ducca­ritena samannāgatā vacī­ducca­ritena samannāgatā mano­ducca­ritena samannāgatā ariyānaṃ upavādakā micchādiṭṭhikā micchā­diṭṭhi­kamma­sa­mādānā, te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammā­diṭṭhi­kam­masamā­dānā. Te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe sugate duggate; yathākammūpage satte pajānāti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca.</p>
<h5>4.3.3.8. Āsa­vak­kha­ya­ñāṇa</h5>
<p><a class="sc" id="111"></a><a class="pts" id="pts1.84"></a><a class="ms" id="p_6D_339"></a><a class="msdiv" id="msdiv248"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte āsavānaṃ khayañāṇāya cittaṃ abhinīharati abhininnāmeti. So idaṃ dukkhanti yathābhūtaṃ pajānāti, ayaṃ duk­kha­sa­muda­yoti yathābhūtaṃ pajānāti, ayaṃ duk­kha­nirodhoti yathābhūtaṃ pajānāti, ayaṃ duk­kha­nirodha­gāminī paṭipadāti yathābhūtaṃ pajānāti. Ime āsavāti yathābhūtaṃ pajānāti, ayaṃ āsava­sa­muda­yoti yathābhūtaṃ pajānāti, ayaṃ āsavanirodhoti yathābhūtaṃ pajānāti, ayaṃ āsava­nirodha­gāminī paṭipadāti yathābhūtaṃ pajānāti. Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati, vimuttasmiṃ ‘vimuttam’iti ñāṇaṃ hoti, ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.</p>
<p><a class="sc" id="112"></a><a class="pts" id="pts1.85"></a><a class="ms" id="p_6D_340"></a><a class="msdiv" id="msdiv249"></a>Seyyathāpi, mahārāja, pabba­ta­saṅ­khepe udakarahado accho vippasanno anāvilo. Tattha cakkhumā puriso tīre ṭhito passeyya sippi­sambu­kampi ­sak­kha­ra­katha­lampi macchagumbampi carantampi tiṭṭhantampi. Tassa evamassa: ‘ayaṃ kho udakarahado accho vippasanno anāvilo. Tatrime sippisambukāpi ­sak­kha­ra­katha­lāpi macchagumbāpi carantipi tiṭṭhantipī’ti. Evameva kho, mahārāja, bhikkhu evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte āsavānaṃ khayañāṇāya cittaṃ abhinīharati abhininnāmeti. ‘So idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ duk­kha­nirodha­gāminī paṭipadā’ti yathābhūtaṃ pajānāti. ‘Ime āsavā’ti yathābhūtaṃ pajānāti, ‘ayaṃ āsavasamudayo’ti yathābhūtaṃ pajānāti, ‘ayaṃ āsavanirodho’ti yathābhūtaṃ pajānāti, ‘ayaṃ āsava­nirodha­gāminī paṭipadā’ti yathābhūtaṃ pajānāti. Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati, vimuttasmiṃ ‘vimuttam’iti ñāṇaṃ hoti, ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Idaṃ kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkan­ta­tarañca paṇītatarañca. Imasmā ca pana, mahārāja, sandiṭṭhikā sāmaññaphalā aññaṃ sandiṭṭhikaṃ sāmaññaphalaṃ uttaritaraṃ vā paṇītataraṃ vā natthī”ti.</p>
<h2>5. Ajāta­sattu­u­pāsa­kat­ta­paṭi­vedanā</h2>
<p><a class="sc" id="113"></a><a class="ms" id="p_6D_341"></a><a class="msdiv" id="msdiv250"></a>Evaṃ vutte, rājā māgadho ajātasattu vedehiputto bhagavantaṃ etadavoca: “abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ, bhante, bhagavatā aneka­pariyā­yena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca ­bhik­khu­saṅghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gataṃ. Accayo maṃ, bhante, accagamā yathābālaṃ yathāmūḷhaṃ yathāakusalaṃ, yohaṃ pitaraṃ dhammikaṃ dhammarājānaṃ issariyakāraṇā jīvitā voropesiṃ. Tassa me, bhante bhagavā, accayaṃ accayato paṭiggaṇhātu āyatiṃ saṃvarāyā”ti.</p>
<p><a class="sc" id="114"></a><a class="ms" id="p_6D_342"></a><a class="msdiv" id="msdiv251"></a>“Taggha tvaṃ, mahārāja, accayo accagamā yathābālaṃ yathāmūḷhaṃ yathāakusalaṃ, yaṃ tvaṃ pitaraṃ dhammikaṃ dhammarājānaṃ jīvitā voropesi. Yato ca kho tvaṃ, mahārāja, accayaṃ accayato disvā yathādhammaṃ paṭikarosi, taṃ te mayaṃ paṭiggaṇhāma. Vuddhihesā, mahārāja, ariyassa vinaye, yo accayaṃ accayato disvā yathādhammaṃ paṭikaroti, āyatiṃ saṃvaraṃ āpajjatī”ti.</p>
<p><a class="sc" id="115"></a><a class="ms" id="p_6D_343"></a><a class="msdiv" id="msdiv252"></a>Evaṃ vutte, rājā māgadho ajātasattu vedehiputto bhagavantaṃ etadavoca: “handa ca dāni mayaṃ, bhante, gacchāma bahukiccā mayaṃ bahukaraṇīyā”ti. “Yassadāni tvaṃ, mahārāja, kālaṃ maññasī”ti. Atha kho rājā māgadho ajātasattu vedehiputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="116"></a><a class="pts" id="pts1.86"></a><a class="ms" id="p_6D_344"></a><a class="msdiv" id="msdiv253"></a>Atha kho bhagavā acira­pakkan­tassa rañño māgadhassa ajātasattussa vedehiputtassa bhikkhū āmantesi: “khatāyaṃ, bhikkhave, rājā. Upahatāyaṃ, bhikkhave, rājā. Sacāyaṃ, bhikkhave, rājā pitaraṃ dhammikaṃ dhammarājānaṃ jīvitā na voropessatha, imasmiññeva āsane virajaṃ vītamalaṃ dhammacakkhuṃ uppajjissathā”ti.</p>
<p><a class="sc" id="117"></a><a class="ms" id="p_6D_345"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsutta">Sāmañ­ña­phala­suttaṃ niṭṭhitaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Sāmañ­ña­phala­sutta</span> <span class="hidden">Rājāmaccakathā</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>