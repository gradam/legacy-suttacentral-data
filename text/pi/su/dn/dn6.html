<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
<div id="menu">
<ul>
<li><a id="menu1" href="#heading1">1. Brāhmaṇadūtavatthu</a></li>
<li><a id="menu2" href="#heading2">2. Oṭṭhaddhalicchavīvatthu</a>
<ul>
<li><a id="menu2.1" href="#heading2.1">2.1. Ekaṃsabhāvitasamādhi</a></li>
<li><a id="menu2.2" href="#heading2.2">2.2. Catuariyaphala</a></li>
<li><a id="menu2.3" href="#heading2.3">2.3. Ariyaaṭṭhaṅgikamagga</a></li>
<li><a id="menu2.4" href="#heading2.4">2.4. Dvepabbajitavatthu</a></li>
</ul></li>
</ul>
</div>
</div>
<section class="sutta">
<article>
<hgroup id="dn6">
<h2>Dīgha Nikāya 6</h2>
<h1>Mahālisutta</h1>
</hgroup>
<h2><a id="heading1" href="#menu1">1. Brāhmaṇadūtavatthu</a></h2>
<p><a id="p_6D_597" class="ms"></a>
<a class="msdiv" id="msdiv_359"></a>
<a class="sc" id="1"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ
viharati mahāvane kūṭāgārasālāyaṃ. Tena kho pana samayena sambahulā kosalakā
ca brāhmaṇadūtā māgadhakā ca brāhmaṇadūtā vesāliyaṃ paṭivasanti kenacideva
karaṇīyena. Assosuṃ kho te kosalakā ca brāhmaṇadūtā māgadhakā ca
brāhmaṇadūtā:  “samaṇo khalu, bho, gotamo sakyaputto sakyakulā pabbajito
vesāliyaṃ viharati mahāvane kūṭāgārasālāyaṃ. Taṃ kho pana bhavantaṃ gotamaṃ
evaṃ kalyāṇo kittisaddo abbhuggato:  ‘itipi so bhagavā arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā’. So imaṃ lokaṃ sadevakaṃ samārakaṃ
sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā
sacchikatvā pavedeti. So dhammaṃ deseti ādikalyāṇaṃ majjhekalyāṇaṃ
pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ
brahmacariyaṃ pakāseti. Sādhu kho pana tathārūpānaṃ arahataṃ dassanaṃ
hotī”ti.</p>
<p><a id="p_6D_598" class="ms"></a>
<a class="msdiv" id="msdiv_360"></a>
<a class="sc" id="2"></a>
Atha kho te kosalakā ca brāhmaṇadūtā māgadhakā ca brāhmaṇadūtā yena
mahāvanaṃ kūṭāgārasālā tenupasaṅkamiṃsu. Tena kho pana samayena āyasmā
nāgito bhagavato upaṭṭhāko hoti. Atha kho te kosalakā ca brāhmaṇadūtā
māgadhakā ca brāhmaṇadūtā yenāyasmā nāgito tenupasaṅkamiṃsu. Upasaṅkamitvā
āyasmantaṃ nāgitaṃ etadavocuṃ:  “kahaṃ nu kho, bho nāgita, etarahi so bhavaṃ
gotamo viharati? Dassanakāmā hi mayaṃ taṃ bhavantaṃ gotaman”ti. “Akālo kho,
āvuso, bhagavantaṃ dassanāya, paṭisallīno bhagavā”ti. Atha kho te kosalakā
ca brāhmaṇadūtā māgadhakā ca brāhmaṇadūtā tattheva ekamantaṃ nisīdiṃsu: 
“disvāva mayaṃ taṃ bhavantaṃ gotamaṃ gamissāmā”ti.</p>
<h2><a id="heading2" href="#menu2">2. Oṭṭhaddhalicchavīvatthu</a></h2>
<p><a id="p_6D_599" class="ms"></a>
<a class="msdiv" id="msdiv_361"></a>
<a class="sc" id="3"></a>
Oṭṭhaddhopi licchavī mahatiyā licchavīparisāya saddhiṃ yena mahāvanaṃ
kūṭāgārasālā yenāyasmā nāgito tenupasaṅkami; upasaṅkamitvā āyasmantaṃ
nāgitaṃ abhivādetvā ekamantaṃ aṭṭhāsi. Ekamantaṃ ṭhito kho oṭṭhaddhopi
licchavī āyasmantaṃ nāgitaṃ etadavoca:  “kahaṃ nu kho, bhante nāgita,
etarahi so bhagavā viharati arahaṃ sammāsambuddho, dassanakāmā hi mayaṃ taṃ
bhagavantaṃ arahantaṃ sammāsambuddhan”ti. “Akālo kho, mahāli, bhagavantaṃ
dassanāya, paṭisallīno bhagavā”ti. Oṭṭhaddhopi licchavī tattheva ekamantaṃ
nisīdi:  “disvāva ahaṃ taṃ bhagavantaṃ gamissāmi arahantaṃ
sammāsambuddhan”ti.</p>
<p><a id="p_6D_600" class="ms"></a>
<a class="msdiv" id="msdiv_362"></a>
<a class="sc" id="4"></a>
Atha kho sīho samaṇuddeso yenāyasmā nāgito tenupasaṅkami; upasaṅkamitvā
āyasmantaṃ nāgitaṃ abhivādetvā ekamantaṃ aṭṭhāsi. Ekamantaṃ ṭhito kho sīho
samaṇuddeso āyasmantaṃ nāgitaṃ etadavoca:  “ete, bhante kassapa, sambahulā
kosalakā ca brāhmaṇadūtā māgadhakā ca brāhmaṇadūtā idhūpasaṅkantā
bhagavantaṃ dassanāya; oṭṭhaddhopi licchavī mahatiyā licchavīparisāya
saddhiṃ idhūpasaṅkanto bhagavantaṃ dassanāya, sādhu, bhante kassapa,
labhataṃ esā janatā bhagavantaṃ dassanāyā”ti.</p>
<p><a id="p_6D_601" class="ms"></a>
<a class="sc" id="5"></a>
“Tena hi, sīha, tvaññeva bhagavato ārocehī”ti. “Evaṃ, bhante”ti kho sīho
samaṇuddeso āyasmato nāgitassa paṭissutvā yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho
sīho samaṇuddeso bhagavantaṃ etadavoca:  “ete, bhante, sambahulā kosalakā ca
brāhmaṇadūtā māgadhakā ca brāhmaṇadūtā idhūpasaṅkantā bhagavantaṃ dassanāya,
oṭṭhaddhopi licchavī mahatiyā licchavīparisāya saddhiṃ idhūpasaṅkanto
bhagavantaṃ dassanāya. Sādhu, bhante, labhataṃ esā janatā bhagavantaṃ
dassanāyā”ti. “Tena hi, sīha, vihārapacchāyāyaṃ āsanaṃ paññapehī”ti. “Evaṃ,
bhante”ti kho sīho samaṇuddeso bhagavato paṭissutvā vihārapacchāyāyaṃ āsanaṃ
paññapesi.</p>
<p><a id="p_6D_602" class="ms"></a>
<a class="msdiv" id="msdiv_363"></a>
<a class="sc" id="6"></a>
Atha kho bhagavā vihārā nikkhamma vihārapacchāyāyaṃ paññatte āsane nisīdi.
Atha kho te kosalakā ca brāhmaṇadūtā māgadhakā ca brāhmaṇadūtā yena bhagavā
tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ
kathaṃ sāraṇīyaṃ vītisāretvā ekamantaṃ nisīdiṃsu. Oṭṭhaddhopi licchavī
mahatiyā licchavīparisāya saddhiṃ yena bhagavā tenupasaṅkami; upasaṅkamitvā
bhagavantaṃ abhivādetvā ekamantaṃ nisīdi.</p>
<p><a id="p_6D_603" class="ms"></a>
<a class="msdiv" id="msdiv_364"></a>
<a class="sc" id="7"></a>
Ekamantaṃ nisinno kho oṭṭhaddho licchavī bhagavantaṃ etadavoca:  “purimāni,
bhante, divasāni purimatarāni sunakkhatto licchaviputto yenāhaṃ
tenupasaṅkami; upasaṅkamitvā maṃ etadavoca:  ‘yadagge ahaṃ, mahāli,
bhagavantaṃ upanissāya viharāmi, na ciraṃ tīṇi vassāni, dibbāni hi kho
rūpāni passāmi piyarūpāni kāmūpasaṃhitāni rajanīyāni, no ca kho dibbāni
saddāni suṇāmi piyarūpāni kāmūpasaṃhitāni rajanīyānī’ti. Santāneva nu kho,
bhante, sunakkhatto licchaviputto dibbāni saddāni nāssosi piyarūpāni
kāmūpasaṃhitāni rajanīyāni, udāhu asantānī”ti?</p>
<h3><a id="heading2.1" href="#menu2.1">2.1. Ekaṃsabhāvitasamādhi</a></h3>
<p><a id="p_6D_604" class="ms"></a>
<a class="msdiv" id="msdiv_365"></a>
<a class="sc" id="8"></a>
“Santāneva kho, mahāli, sunakkhatto licchaviputto dibbāni saddāni nāssosi
piyarūpāni kāmūpasaṃhitāni rajanīyāni, no asantānī”ti. “Ko nu kho, bhante,
hetu, ko paccayo, yena santāneva sunakkhatto licchaviputto dibbāni saddāni
nāssosi piyarūpāni kāmūpasaṃhitāni rajanīyāni, no asantānī”ti?</p>
<p><a id="p_6D_605" class="ms"></a>
<a class="msdiv" id="msdiv_366"></a>
<a class="sc" id="9"></a>
“Idha, mahāli, bhikkhuno puratthimāya disāya ekaṃsabhāvito samādhi hoti
dibbānaṃ rūpānaṃ dassanāya piyarūpānaṃ kāmūpasaṃhitānaṃ rajanīyānaṃ, no ca
kho dibbānaṃ saddānaṃ savanāya piyarūpānaṃ kāmūpasaṃhitānaṃ rajanīyānaṃ. So
puratthimāya disāya ekaṃsabhāvite samādhimhi dibbānaṃ rūpānaṃ dassanāya
piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ saddānaṃ
savanāya piyarūpānaṃ kāmūpasaṃhitānaṃ rajanīyānaṃ. Puratthimāya disāya
dibbāni rūpāni passati piyarūpāni kāmūpasaṃhitāni rajanīyāni, no ca kho
dibbāni saddāni suṇāti piyarūpāni kāmūpasaṃhitāni rajanīyāni. Taṃ kissa
hetu? Evañhetaṃ, mahāli, hoti bhikkhuno puratthimāya disāya ekaṃsabhāvite
samādhimhi dibbānaṃ rūpānaṃ dassanāya piyarūpānaṃ kāmūpasaṃhitānaṃ
rajanīyānaṃ, no ca kho dibbānaṃ saddānaṃ savanāya piyarūpānaṃ
kāmūpasaṃhitānaṃ rajanīyānaṃ.</p>
<p><a id="p_6D_606" class="ms"></a>
<a class="msdiv" id="msdiv_367"></a>
<a class="sc" id="10"></a>
Puna caparaṃ, mahāli, bhikkhuno dakkhiṇāya disāya … pe … pacchimāya disāya
… uttarāya disāya … uddhamadho tiriyaṃ ekaṃsabhāvito samādhi hoti dibbānaṃ
rūpānaṃ dassanāya piyarūpānaṃ kāmūpasaṃhitānaṃ rajanīyānaṃ, no ca kho
dibbānaṃ saddānaṃ savanāya piyarūpānaṃ kāmūpasaṃhitānaṃ rajanīyānaṃ. So
uddhamadho tiriyaṃ ekaṃsabhāvite samādhimhi dibbānaṃ rūpānaṃ dassanāya
piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ saddānaṃ
savanāya piyarūpānaṃ kāmūpasaṃhitānaṃ rajanīyānaṃ. Uddhamadho tiriyaṃ
dibbāni rūpāni passati piyarūpāni kāmūpasaṃhitāni rajanīyāni, no ca kho
dibbāni saddāni suṇāti piyarūpāni kāmūpasaṃhitāni rajanīyāni. Taṃ kissa
hetu? Evañhetaṃ, mahāli, hoti bhikkhuno uddhamadho tiriyaṃ ekaṃsabhāvite
samādhimhi dibbānaṃ rūpānaṃ dassanāya piyarūpānaṃ kāmūpasaṃhitānaṃ
rajanīyānaṃ, no ca kho dibbānaṃ saddānaṃ savanāya piyarūpānaṃ
kāmūpasaṃhitānaṃ rajanīyānaṃ.</p>
<p><a id="p_6D_607" class="ms"></a>
<a class="msdiv" id="msdiv_368"></a>
<a class="sc" id="11"></a>
Idha, mahāli, bhikkhuno puratthimāya disāya ekaṃsabhāvito samādhi hoti
dibbānaṃ saddānaṃ savanāya piyarūpānaṃ kāmūpasaṃhitānaṃ rajanīyānaṃ, no ca
kho dibbānaṃ rūpānaṃ dassanāya piyarūpānaṃ kāmūpasaṃhitānaṃ rajanīyānaṃ. So
puratthimāya disāya ekaṃsabhāvite samādhimhi dibbānaṃ saddānaṃ savanāya
piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ rūpānaṃ
dassanāya piyarūpānaṃ kāmūpasaṃhitānaṃ rajanīyānaṃ. Puratthimāya disāya
dibbāni saddāni suṇāti piyarūpāni kāmūpasaṃhitāni rajanīyāni, no ca kho
dibbāni rūpāni passati piyarūpāni kāmūpasaṃhitāni rajanīyāni. Taṃ kissa
hetu? Evañhetaṃ, mahāli, hoti bhikkhuno puratthimāya disāya ekaṃsabhāvite
samādhimhi dibbānaṃ saddānaṃ savanāya piyarūpānaṃ kāmūpasaṃhitānaṃ
rajanīyānaṃ, no ca kho dibbānaṃ rūpānaṃ dassanāya piyarūpānaṃ
kāmūpasaṃhitānaṃ rajanīyānaṃ.</p>
<p><a id="p_6D_608" class="ms"></a>
<a class="msdiv" id="msdiv_369"></a>
<a class="sc" id="12"></a>
Puna caparaṃ, mahāli, bhikkhuno dakkhiṇāya disāya … pe … pacchimāya disāya
… uttarāya disāya … uddhamadho tiriyaṃ ekaṃsabhāvito samādhi hoti dibbānaṃ
saddānaṃ savanāya piyarūpānaṃ kāmūpasaṃhitānaṃ rajanīyānaṃ, no ca kho
dibbānaṃ rūpānaṃ dassanāya piyarūpānaṃ kāmūpasaṃhitānaṃ rajanīyānaṃ. So
uddhamadho tiriyaṃ ekaṃsabhāvite samādhimhi dibbānaṃ saddānaṃ savanāya
piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ rūpānaṃ
dassanāya piyarūpānaṃ kāmūpasaṃhitānaṃ rajanīyānaṃ. Uddhamadho tiriyaṃ
dibbāni saddāni suṇāti piyarūpāni kāmūpasaṃhitāni rajanīyāni, no ca kho
dibbāni rūpāni passati piyarūpāni kāmūpasaṃhitāni rajanīyāni. Taṃ kissa
hetu? Evañhetaṃ, mahāli, hoti bhikkhuno uddhamadho tiriyaṃ ekaṃsabhāvite
samādhimhi dibbānaṃ saddānaṃ savanāya piyarūpānaṃ kāmūpasaṃhitānaṃ
rajanīyānaṃ, no ca kho dibbānaṃ rūpānaṃ dassanāya piyarūpānaṃ
kāmūpasaṃhitānaṃ rajanīyānaṃ.</p>
<p><a id="p_6D_609" class="ms"></a>
<a class="msdiv" id="msdiv_370"></a>
<a class="sc" id="13"></a>
Idha, mahāli, bhikkhuno puratthimāya disāya ubhayaṃsabhāvito samādhi hoti
dibbānañca rūpānaṃ dassanāya piyarūpānaṃ kāmūpasaṃhitānaṃ rajanīyānaṃ
dibbānañca saddānaṃ savanāya piyarūpānaṃ kāmūpasaṃhitānaṃ rajanīyānaṃ. So
puratthimāya disāya ubhayaṃsabhāvite samādhimhi dibbānañca rūpānaṃ dassanāya
piyarūpānaṃ kāmūpasaṃhitānaṃ rajanīyānaṃ, dibbānañca saddānaṃ savanāya
piyarūpānaṃ kāmūpasaṃhitānaṃ rajanīyānaṃ. Puratthimāya disāya dibbāni ca
rūpāni passati piyarūpāni kāmūpasaṃhitāni rajanīyāni, dibbāni ca saddāni
suṇāti piyarūpāni kāmūpasaṃhitāni rajanīyāni. Taṃ kissa hetu? Evañhetaṃ,
mahāli, hoti bhikkhuno puratthimāya disāya ubhayaṃsabhāvite samādhimhi
dibbānañca rūpānaṃ dassanāya piyarūpānaṃ kāmūpasaṃhitānaṃ rajanīyānaṃ
dibbānañca saddānaṃ savanāya piyarūpānaṃ kāmūpasaṃhitānaṃ rajanīyānaṃ.</p>
<p><a id="p_6D_610" class="ms"></a>
<a class="msdiv" id="msdiv_371"></a>
<a class="sc" id="14"></a>
Puna caparaṃ, mahāli, bhikkhuno dakkhiṇāya disāya … pe … pacchimāya disāya
… uttarāya disāya … uddhamadho tiriyaṃ ubhayaṃsabhāvito samādhi hoti
dibbānañca rūpānaṃ dassanāya piyarūpānaṃ kāmūpasaṃhitānaṃ rajanīyānaṃ,
dibbānañca saddānaṃ savanāya piyarūpānaṃ kāmūpasaṃhitānaṃ rajanīyānaṃ. So
uddhamadho tiriyaṃ ubhayaṃsabhāvite samādhimhi dibbānañca rūpānaṃ dassanāya
piyarūpānaṃ kāmūpasaṃhitānaṃ rajanīyānaṃ dibbānañca saddānaṃ savanāya
piyarūpānaṃ kāmūpasaṃhitānaṃ rajanīyānaṃ. Uddhamadho tiriyaṃ dibbāni ca
rūpāni passati piyarūpāni kāmūpasaṃhitāni rajanīyāni, dibbāni ca saddāni
suṇāti piyarūpāni kāmūpasaṃhitāni rajanīyāni. Taṃ kissa hetu? Evañhetaṃ,
mahāli, hoti bhikkhuno uddhamadho tiriyaṃ ubhayaṃsabhāvite samādhimhi
dibbānañca rūpānaṃ dassanāya piyarūpānaṃ kāmūpasaṃhitānaṃ rajanīyānaṃ,
dibbānañca saddānaṃ savanāya piyarūpānaṃ kāmūpasaṃhitānaṃ rajanīyānaṃ. Ayaṃ
kho, mahāli, hetu ayaṃ paccayo, yena santāneva sunakkhatto licchaviputto
dibbāni saddāni nāssosi piyarūpāni kāmūpasaṃhitāni rajanīyāni, no
asantānī”ti.</p>
<p><a id="p_6D_611" class="ms"></a>
<a class="msdiv" id="msdiv_372"></a>
<a class="sc" id="15"></a>
“Etāsaṃ nūna, bhante, samādhibhāvanānaṃ sacchikiriyāhetu bhikkhū bhagavati
brahmacariyaṃ carantī”ti. “Na kho, mahāli, etāsaṃ samādhibhāvanānaṃ
sacchikiriyāhetu bhikkhū mayi brahmacariyaṃ caranti. Atthi kho, mahāli,
aññeva dhammā uttaritarā ca paṇītatarā ca, yesaṃ sacchikiriyāhetu bhikkhū
mayi brahmacariyaṃ carantī”ti.</p>
<h3><a id="heading2.2" href="#menu2.2">2.2. Catuariyaphala</a></h3>
<p><a id="p_6D_612" class="ms"></a>
<a class="msdiv" id="msdiv_373"></a>
<a class="sc" id="16"></a>
“Katame pana te, bhante, dhammā uttaritarā ca paṇītatarā ca, yesaṃ
sacchikiriyāhetu bhikkhū bhagavati brahmacariyaṃ carantī”ti? “Idha, mahāli,
bhikkhu tiṇṇaṃ saṃyojanānaṃ parikkhayā sotāpanno hoti avinipātadhammo niyato
sambodhiparāyaṇo. Ayampi kho, mahāli, dhammo uttaritaro ca paṇītataro ca,
yassa sacchikiriyāhetu bhikkhū mayi brahmacariyaṃ caranti.</p>
<p><a id="p_6D_613" class="ms"></a>
<a class="sc" id="17"></a>
Puna caparaṃ, mahāli, bhikkhu tiṇṇaṃ saṃyojanānaṃ parikkhayā
rāgadosamohānaṃ tanuttā sakadāgāmī hoti, <span class="var" data-mula=
"&lt;strong&gt;Ms. 6D:613(dn6:):&lt;/strong&gt;...rāgadosamohānaṃ tanuttā
sakadāgāmī hoti, sakideva* imaṃ lokaṃ āgantvā dukkhassantaṃ ...&lt;br&gt;"
data-content= "&lt;strong&gt;(ka.-ma.): &lt;/strong&gt;sakiṃdeva">sakideva
</span> imaṃ lokaṃ āgantvā dukkhassantaṃ karoti. Ayampi kho, mahāli, dhammo
uttaritaro ca paṇītataro ca, yassa sacchikiriyāhetu bhikkhū mayi
brahmacariyaṃ caranti.</p>
<p><a id="p_6D_614" class="ms"></a>
<a class="sc" id="18"></a>
Puna caparaṃ, mahāli, bhikkhu pañcannaṃ orambhāgiyānaṃ saṃyojanānaṃ
parikkhayā opapātiko hoti, tattha parinibbāyī, anāvattidhammo tasmā lokā.
Ayampi kho, mahāli, dhammo uttaritaro ca paṇītataro ca, yassa
sacchikiriyāhetu bhikkhū mayi brahmacariyaṃ caranti.</p>
<p><a id="p_6D_615" class="ms"></a>
<a class="sc" id="19"></a>
Puna caparaṃ, mahāli, bhikkhu āsavānaṃ khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja
viharati. Ayampi kho, mahāli, dhammo uttaritaro ca paṇītataro ca, yassa
sacchikiriyāhetu bhikkhū mayi brahmacariyaṃ caranti. Ime kho te, mahāli,
dhammā uttaritarā ca paṇītatarā ca, yesaṃ sacchikiriyāhetu bhikkhū mayi
brahmacariyaṃ carantī”ti.</p>
<h3><a id="heading2.3" href="#menu2.3">2.3. Ariyaaṭṭhaṅgikamagga</a></h3>
<p><a id="p_6D_616" class="ms"></a>
<a class="msdiv" id="msdiv_374"></a>
<a class="sc" id="20"></a>
“Atthi pana, bhante, maggo atthi paṭipadā etesaṃ dhammānaṃ
sacchikiriyāyā”ti? “Atthi kho, mahāli, maggo atthi paṭipadā etesaṃ dhammānaṃ
sacchikiriyāyā”ti.</p>
<p><a id="p_6D_617" class="ms"></a>
<a class="msdiv" id="msdiv_375"></a>
<a class="sc" id="21"></a>
“Katamo pana, bhante, maggo katamā paṭipadā etesaṃ dhammānaṃ
sacchikiriyāyā”ti? “Ayameva ariyo aṭṭhaṅgiko maggo. Seyyathidaṃ– 
sammādiṭṭhi sammāsaṅkappo sammāvācā sammākammanto sammāājīvo sammāvāyāmo
sammāsati sammāsamādhi. Ayaṃ kho, mahāli, maggo ayaṃ paṭipadā etesaṃ
dhammānaṃ sacchikiriyāya.</p>
<h3><a id="heading2.4" href="#menu2.4">2.4. Dvepabbajitavatthu</a></h3>
<p><a id="p_6D_618" class="ms"></a>
<a class="msdiv" id="msdiv_376"></a>
<a class="sc" id="22"></a>
Ekamidāhaṃ, mahāli, samayaṃ kosambiyaṃ viharāmi ghositārāme. Atha kho dve
pabbajitā–  muṇḍiyo ca paribbājako jāliyo ca dārupattikantevāsī yenāhaṃ
tenupasaṅkamiṃsu. Upasaṅkamitvā mayā saddhiṃ sammodiṃsu. Sammodanīyaṃ kathaṃ
sāraṇīyaṃ vītisāretvā ekamantaṃ aṭṭhaṃsu. Ekamantaṃ ṭhitā kho te dve
pabbajitā maṃ etadavocuṃ:  ‘kiṃ nu kho, āvuso gotama, taṃ jīvaṃ taṃ sarīraṃ,
udāhu aññaṃ jīvaṃ aññaṃ sarīran’ti?</p>
<p><a id="p_6D_619" class="ms"></a>
<a class="msdiv" id="msdiv_377"></a>
<a class="sc" id="23"></a>
‘Tena hāvuso, suṇātha sādhukaṃ manasi karotha bhāsissāmī’ti. ‘Evamāvuso’ti
kho te dve pabbajitā mama paccassosuṃ. Ahaṃ etadavocaṃ:  ‘idhāvuso tathāgato
loke uppajjati arahaṃ <span class="var" data-mula="&lt;strong&gt;Ms.
6D:619(dn6:):&lt;/strong&gt;...loke uppajjati arahaṃ sammāsambuddho* Evaṃ
kho, āvuso, bhikkhu...&lt;br&gt;" data-content= "" >sammāsambuddho</span> …
pe … Evaṃ kho, āvuso, bhikkhu sīlasampanno hoti.</p>
<p><a id="p_6D_620" class="ms"></a>
<a class="sc" id="24"></a>
… pe … Paṭhamaṃ jhānaṃ upasampajja viharati. Yo kho, āvuso, bhikkhu evaṃ
jānāti evaṃ passati, kallaṃ nu kho tassetaṃ vacanāya:  ‘taṃ jīvaṃ taṃ
sarīran’ti vā ‘aññaṃ jīvaṃ aññaṃ sarīran’ti vāti? Yo so, āvuso, bhikkhu evaṃ
jānāti evaṃ passati, <span class="var" data-mula="&lt;strong&gt;Ms.
6D:620(dn6:):&lt;/strong&gt;...evaṃ jānāti evaṃ passati, kallaṃ* tassetaṃ
vacanāya taṃ jīvaṃ...&lt;br&gt;" data-content="&lt;strong&gt;(syā1-3. kaṃ.
ka.-ma.): &lt;/strong&gt;na kallaṃ">kallaṃ</span> tassetaṃ vacanāya:  ‘taṃ
jīvaṃ taṃ sarīran’ti vā, ‘aññaṃ jīvaṃ aññaṃ sarīran’ti vāti. Ahaṃ kho
panetaṃ, āvuso, evaṃ jānāmi evaṃ passāmi. Atha ca panāhaṃ na vadāmi:  ‘taṃ
jīvaṃ taṃ sarīran’ti vā ‘aññaṃ jīvaṃ aññaṃ sarīran’ti vā … pe … dutiyaṃ
jhānaṃ … tatiyaṃ jhānaṃ … catutthaṃ jhānaṃ upasampajja viharati. Yo kho,
āvuso, bhikkhu evaṃ jānāti evaṃ passati, kallaṃ nu kho tassetaṃ vacanāya: 
‘taṃ jīvaṃ taṃ sarīran’ti vā ‘aññaṃ jīvaṃ aññaṃ sarīran’ti vāti? Yo so,
āvuso, bhikkhu evaṃ jānāti evaṃ passati, kallaṃ tassetaṃ vacanāya:  ‘taṃ
jīvaṃ taṃ sarīran’ti vā ‘aññaṃ jīvaṃ aññaṃ sarīran’ti vāti. Ahaṃ kho
panetaṃ, āvuso, evaṃ jānāmi evaṃ passāmi. Atha ca panāhaṃ na vadāmi:  ‘taṃ
jīvaṃ taṃ sarīran’ti vā ‘aññaṃ jīvaṃ aññaṃ sarīran’ti vā … pe …
ñāṇadassanāya cittaṃ abhinīharati abhininnāmeti … yo kho, āvuso, bhikkhu
evaṃ jānāti evaṃ passati, kallaṃ nu kho tassetaṃ vacanāya:  ‘taṃ jīvaṃ taṃ
sarīran’ti vā ‘aññaṃ jīvaṃ aññaṃ sarīran’ti vāti? … pe … Yo so, āvuso,
bhikkhu evaṃ jānāti evaṃ passati, kallaṃ tassetaṃ vacanāya:  ‘taṃ jīvaṃ taṃ
sarīran’ti vā ‘aññaṃ jīvaṃ aññaṃ sarīran’ti vāti. Ahaṃ kho panetaṃ, āvuso,
evaṃ jānāmi evaṃ passāmi. Atha ca panāhaṃ na vadāmi:  ‘taṃ jīvaṃ taṃ
sarīran’ti vā ‘aññaṃ jīvaṃ aññaṃ sarīran’ti vā.</p>
<p><a id="p_6D_621" class="ms"></a>
<a class="sc" id="25"></a>
… pe … Nāparaṃ itthattāyāti pajānāti. Yo kho, āvuso, bhikkhu evaṃ jānāti
evaṃ passati, kallaṃ nu kho tassetaṃ vacanāya:  ‘taṃ jīvaṃ taṃ sarīran’ti vā
‘aññaṃ jīvaṃ aññaṃ sarīran’ti vāti? Yo so, āvuso, bhikkhu evaṃ jānāti evaṃ
passati na kallaṃ tassetaṃ vacanāya:  ‘taṃ jīvaṃ taṃ sarīran’ti vā ‘aññaṃ
jīvaṃ aññaṃ sarīran’ti vāti. Ahaṃ kho panetaṃ, āvuso, evaṃ jānāmi evaṃ
passāmi. Atha ca panāhaṃ na vadāmi:  ‘taṃ jīvaṃ taṃ sarīran’ti vā ‘aññaṃ
jīvaṃ aññaṃ sarīran’ti vā”ti.</p>
<p><a id="p_6D_622" class="ms"></a>
<a class="sc" id="26"></a>
Idamavoca bhagavā. Attamano oṭṭhaddho licchavī bhagavato bhāsitaṃ
abhinandīti.</p>
<p class="endsutta">
Mahālisuttaṃ niṭṭhitaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Mahālisutta</div>
</section>
<a class="previous" href="/dn5/pi/">◀ Dīgha Nikāya  5</a>
<a class="top" href="#"> ▲ TOP </a>
<a class="next" href="/dn7/pi/">Dīgha Nikāya  7 ▶</a>
</div>
<div class="hidden">Brāhmaṇadūtavatthu</div>
</div>
</body>
</html>
