<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp2.14">
<article>
<div class="hgroup"><p class="division">Sutta Nipāta 2.14</p>
<h1>Dhammikasutta</h1></div>
<p><a id="p_18Sn_437" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho dhammiko upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dhammiko upāsako bhagavantaṃ gāthāhi ajjhabhāsi: </p><blockquote class="gatha"><p><a class="sc" id="212"></a><a id="p_18Sn_438" class="ms"></a>
“Pucchāmi taṃ gotama bhūripañña,<br> Kathaṅkaro sāvako sādhu hoti;<br>
Yo vā agārā anagārameti,<br>
Agārino vā panupāsakāse. 
</p><p><a class="sc" id="213"></a><a class="brnum" id="br2"></a><a id="p_18Sn_439" class="ms"></a>
Tuvañhi lokassa sadevakassa,<br> Gatiṃ pajānāsi parāyaṇañca;<br>
Na catthi tulyo nipuṇatthadassī,<br>
Tuvañhi buddhaṃ pavaraṃ vadanti. 
</p><p><a class="sc" id="214"></a><a class="brnum" id="br3"></a><a id="p_18Sn_440" class="ms"></a>
Sabbaṃ tuvaṃ ñāṇamavecca dhammaṃ,<br> Pakāsesi satte anukampamāno;<br>
Vivaṭṭacchadosi samantacakkhu,<br>
Virocasi vimalo sabbaloke. 
</p><p><a class="sc" id="215"></a><a class="brnum" id="br4"></a><a id="p_18Sn_441" class="ms"></a>
Āgañchi te santike nāgarājā,<br> Erāvaṇo nāma jinoti sutvā;<br>
Sopi tayā mantayitvājjhagamā,<br>
Sādhūti sutvāna patītarūpo. 
</p><p><a class="sc" id="216"></a><a class="brnum" id="br5"></a><a id="p_18Sn_442" class="ms"></a>
Rājāpi taṃ vessavaṇo kuvero,<br> Upeti dhammaṃ paripucchamāno;<br>
Tassāpi tvaṃ pucchito brūsi dhīra,<br>
So cāpi sutvāna patītarūpo. 
</p><p><a class="sc" id="217"></a><a class="brnum" id="br6"></a><a id="p_18Sn_443" class="ms"></a>
Ye kecime titthiyā vādasīlā,<br> Ājīvakā vā yadi vā nigaṇṭhā;<br>
Paññāya taṃ nātitaranti sabbe,<br>
Ṭhito vajantaṃ viya sīghagāmiṃ. 
</p><p><a class="sc" id="218"></a><a class="brnum" id="br7"></a><a id="p_18Sn_444" class="ms"></a>
Ye kecime brāhmaṇā vādasīlā,<br> Vuddhā cāpi brāhmaṇā santi keci;<br>
Sabbe tayi atthabaddhā bhavanti,<br>
Ye cāpi aññe vādino maññamānā. 
</p><p><a class="sc" id="219"></a><a class="brnum" id="br8"></a><a id="p_18Sn_445" class="ms"></a>
Ayañhi dhammo nipuṇo sukho ca,<br> Yoyaṃ tayā bhagavā suppavutto;<br>
Tameva sabbepi sussūsamānā,<br>
Taṃ no vada pucchito buddhaseṭṭha. 
</p><p><a class="sc" id="220"></a><a class="brnum" id="br9"></a><a id="p_18Sn_446" class="ms"></a>
Sabbepime bhikkhavo sannisinnā,<br> Upāsakā cāpi tatheva sotuṃ;<br>
Suṇantu dhammaṃ vimalenānubuddhaṃ,<br>
Subhāsitaṃ vāsavasseva devā”. 
</p><p><a class="sc" id="221"></a><a class="brnum" id="br10"></a><a id="p_18Sn_447" class="ms"></a>
“Suṇātha me bhikkhavo sāvayāmi vo,<br> Dhammaṃ dhutaṃ tañca carātha sabbe;<br>
Iriyāpathaṃ pabbajitānulomikaṃ,<br>
Sevetha naṃ atthadaso mutīmā. 
</p><p><a class="sc" id="222"></a><a class="brnum" id="br11"></a><a id="p_18Sn_448" class="ms"></a>
No ve vikāle vicareyya bhikkhu,<br> Gāme ca piṇḍāya careyya kāle;<br>
Akālacāriñhi sajanti saṅgā,<br>
Tasmā vikāle na caranti buddhā. 
</p><p><a class="sc" id="223"></a><a class="brnum" id="br12"></a><a id="p_18Sn_449" class="ms"></a>
Rūpā ca saddā ca rasā ca gandhā,<br> Phassā ca ye sammadayanti satte;<br>
Etesu dhammesu vineyya chandaṃ,<br>
Kālena so pavise pātarāsaṃ. 
</p><p><a class="sc" id="224"></a><a class="brnum" id="br13"></a><a id="p_18Sn_450" class="ms"></a>
Piṇḍañca bhikkhu samayena laddhā,<br> Eko paṭikkamma raho nisīde;<br>
Ajjhattacintī na mano bahiddhā,<br>
Nicchāraye saṅgahitattabhāvo. 
</p><p><a class="sc" id="225"></a><a class="brnum" id="br14"></a><a id="p_18Sn_451" class="ms"></a>
Sacepi so sallape sāvakena,<br> Aññena vā kenaci bhikkhunā vā;<br>
Dhammaṃ paṇītaṃ tamudāhareyya,<br>
Na pesuṇaṃ nopi parūpavādaṃ. 
</p><p><a class="sc" id="226"></a><a class="brnum" id="br15"></a><a id="p_18Sn_452" class="ms"></a>
Vādañhi eke paṭiseniyanti,<br> Na te pasaṃsāma parittapaññe;<br>
Tato tato ne pasajanti saṅgā,<br>
Cittañhi te tattha gamenti dūre. 
</p><p><a class="sc" id="227"></a><a class="brnum" id="br16"></a><a id="p_18Sn_453" class="ms"></a>
Piṇḍaṃ vihāraṃ sayanāsanañca,<br> Āpañca saṅghāṭirajūpavāhanaṃ;<br>
Sutvāna dhammaṃ sugatena desitaṃ,<br>
Saṅkhāya seve varapaññasāvako. 
</p><p><a class="sc" id="228"></a><a class="brnum" id="br17"></a><a id="p_18Sn_454" class="ms"></a>
Tasmā hi piṇḍe sayanāsane ca,<br> Āpe ca saṅghāṭirajūpavāhane;<br>
Etesu dhammesu anūpalitto,<br>
Bhikkhu yathā pokkhare vāribindu. 
</p><p><a class="sc" id="229"></a><a class="brnum" id="br18"></a><a id="p_18Sn_455" class="ms"></a>
Gahaṭṭhavattaṃ pana vo vadāmi,<br> Yathākaro sāvako sādhu hoti;<br>
Na hesa labbhā sapariggahena,<br>
Phassetuṃ yo kevalo bhikkhudhammo. 
</p><p><a class="sc" id="230"></a><a class="brnum" id="br19"></a><a id="p_18Sn_456" class="ms"></a>
Pāṇaṃ na hane na ca ghātayeyya,<br> Na cānujaññā hanataṃ paresaṃ;<br>
Sabbesu bhūtesu nidhāya daṇḍaṃ,<br>
Ye thāvarā ye ca tasā santi loke. 
</p><p><a class="sc" id="231"></a><a class="brnum" id="br20"></a><a id="p_18Sn_457" class="ms"></a>
Tato adinnaṃ parivajjayeyya,<br> Kiñci kvaci sāvako bujjhamāno;<br>
Na hāraye harataṃ nānujaññā,<br>
Sabbaṃ adinnaṃ parivajjayeyya. 
</p><p><a class="sc" id="232"></a><a class="brnum" id="br21"></a><a id="p_18Sn_458" class="ms"></a>
Abrahmacariyaṃ parivajjayeyya,<br> Aṅgārakāsuṃ jalitaṃva viññū;<br>
Asambhuṇanto pana brahmacariyaṃ,<br>
Parassa dāraṃ na atikkameyya. 
</p><p><a class="sc" id="233"></a><a class="brnum" id="br22"></a><a id="p_18Sn_459" class="ms"></a>
Sabhaggato vā parisaggato vā,<br> Ekassa veko na musā bhaṇeyya;<br>
Na bhāṇaye bhaṇataṃ nānujaññā,<br>
Sabbaṃ abhūtaṃ parivajjayeyya. 
</p><p><a class="sc" id="234"></a><a class="brnum" id="br23"></a><a id="p_18Sn_460" class="ms"></a>
Majjañca pānaṃ na samācareyya,<br> Dhammaṃ imaṃ rocaye yo gahaṭṭho;<br>
Na pāyaye pivataṃ nānujaññā,<br>
Ummādanantaṃ iti naṃ viditvā. 
</p><p><a class="sc" id="235"></a><a class="brnum" id="br24"></a><a id="p_18Sn_461" class="ms"></a>
Madā hi pāpāni karonti bālā,<br> Kārenti caññepi jane pamatte;<br>
Etaṃ apuññāyatanaṃ vivajjaye,<br>
Ummādanaṃ mohanaṃ bālakantaṃ. 
</p><p><a class="sc" id="236"></a><a class="brnum" id="br25"></a><a id="p_18Sn_462" class="ms"></a>
Pāṇaṃ na hane na cādinnamādiye,<br> Musā na bhāse na ca majjapo siyā;<br>
Abrahmacariyā virameyya methunā,<br>
Rattiṃ na bhuñjeyya vikālabhojanaṃ. 
</p><p><a class="sc" id="237"></a><a class="brnum" id="br26"></a><a id="p_18Sn_463" class="ms"></a>
Mālaṃ na dhāre na ca gandhamācare,<br> Mañce chamāyaṃ va sayetha santhate;<br>
Etañhi aṭṭhaṅgikamāhuposathaṃ,<br>
Buddhena dukkhantagunā pakāsitaṃ. 
</p><p><a class="sc" id="238"></a><a class="brnum" id="br27"></a><a id="p_18Sn_464" class="ms"></a>
Tato ca pakkhassupavassuposathaṃ,<br> Cātuddasiṃ pañcadasiñca aṭṭhamiṃ;<br>
Pāṭihāriyapakkhañca pasannamānaso,<br>
Aṭṭhaṅgupetaṃ susamattarūpaṃ. 
</p><p><a class="sc" id="239"></a><a class="brnum" id="br28"></a><a id="p_18Sn_465" class="ms"></a>
Tato ca pāto upavutthuposatho,<br> Annena pānena ca bhikkhusaṅghaṃ;<br>
Pasannacitto anumodamāno,<br>
Yathārahaṃ saṃvibhajetha viññū. 
</p><p><a class="sc" id="240"></a><a class="brnum" id="br29"></a><a id="p_18Sn_466" class="ms"></a>
Dhammena mātāpitaro bhareyya,<br> Payojaye dhammikaṃ so vaṇijjaṃ;<br>
Etaṃ gihī vattayamappamatto,<br>
Sayampabhe nāma upeti deve”ti. 
</p>
</blockquote>
<p class="endsection">Dhammikasuttaṃ cuddasamaṃ.</p>
<p class="endsutta">Cūḷavaggo dutiyo.</p><blockquote class="uddanagatha"><p><a id="p_18Sn_470" class="ms"></a>
Ratanāmagandho hiri ca,<br> maṅgalaṃ sūcilomena;<br>
Dhammacariyañca brāhmaṇo,<br>
nāvā kiṃsīlamuṭṭhānaṃ.
</p><p><a id="p_18Sn_471" class="ms"></a>
Rāhulo puna kappo ca,<br> paribbājaniyaṃ tathā;<br>
Dhammikañca viduno āhu,<br>
cūḷavagganti cuddasāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Cūḷavagga</span>
<span class="hidden">
Dhammikasutta</span>
</div>
</section>
<a class="previous" href="/pi/snp2.13">◀ Sutta Nipāta  2.13</a><a class="top" href="#"> ▲ TOP </a><a class="next" href="/pi/snp3.1">Sutta Nipāta  3.1 ▶</a></div>
</body>
</html>