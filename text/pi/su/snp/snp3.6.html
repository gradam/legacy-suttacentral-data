<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp3.6">
<article>
<div class="hgroup"><p class="division">Sutta Nipāta 3.6</p>
<h1>Sabhiyasutta</h1></div>
<p><a id="p_18Sn_597" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena sabhiyassa paribbājakassa purāṇasālohitāya devatāya pañhā uddiṭṭhā honti:  “yo te, sabhiya, samaṇo vā brāhmaṇo vā ime pañhe puṭṭho byākaroti tassa santike brahmacariyaṃ careyyāsī”ti.</p><p><a id="p_18Sn_598" class="ms"></a>
Atha kho sabhiyo paribbājako tassā devatāya santike te pañhe uggahetvā ye te samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ–  pūraṇo kassapo makkhaligosālo ajito kesakambalo pakudho kaccāno sañcayo belaṭṭhaputto nigaṇṭho nāṭaputto, te upasaṅkamitvā te pañhe pucchati. Te sabhiyena paribbājakena pañhe puṭṭhā na sampāyanti; asampāyantā kopañca dosañca appaccayañca pātukaronti. Api ca sabhiyaṃyeva paribbājakaṃ paṭipucchanti.</p><p><a id="p_18Sn_599" class="ms"></a>
Atha kho sabhiyassa paribbājakassa etadahosi:  “ye kho te bhonto samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ–  pūraṇo kassapo … pe … nigaṇṭho nāṭaputto, te mayā pañhe puṭṭhā na sampāyanti, asampāyantā kopañca dosañca appaccayañca pātukaronti; api ca maññevettha paṭipucchanti. Yannūnāhaṃ hīnāyāvattitvā kāme paribhuñjeyyan”ti.</p><p><a id="p_18Sn_600" class="ms"></a>
Atha kho sabhiyassa paribbājakassa etadahosi:  “ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa; yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.</p><p><a id="p_18Sn_601" class="ms"></a>
Atha kho sabhiyassa paribbājakassa etadahosi:  “yepi kho te bhonto samaṇabrāhmaṇā jiṇṇā vuḍḍhā mahallakā addhagatā vayoanuppattā therā rattaññū cirapabbajitā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ–  pūraṇo kassapo … pe … nigaṇṭho nāṭaputto, tepi mayā pañhe puṭṭhā na sampāyanti, asampāyantā kopañca dosañca appaccayañca pātukaronti, api ca maññevettha paṭipucchanti; kiṃ pana me samaṇo gotamo ime pañhe puṭṭho byākarissati. Samaṇo hi gotamo daharo ceva jātiyā, navo ca pabbajjāyā”ti.</p><p><a id="p_18Sn_602" class="ms"></a>
Atha kho sabhiyassa paribbājakassa etadahosi:  “samaṇo kho daharoti na uññātabbo na paribhotabbo. Daharopi cesa samaṇo gotamo mahiddhiko hoti mahānubhāvo, yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.</p><p><a id="p_18Sn_603" class="ms"></a>
Atha kho sabhiyo paribbājako yena rājagahaṃ tena cārikaṃ pakkāmi. Anupubbena cārikaṃ caramāno yena rājagahaṃ veḷuvanaṃ kalandakanivāpo, yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho sabhiyo paribbājako bhagavantaṃ gāthāya ajjhabhāsi– </p><blockquote class="gatha">
<span class="speaker">(iti sabhiyo):</span><p><a class="sc" id="1089"></a><a id="p_18Sn_604" class="ms"></a> “Kaṅkhī vecikicchī āgamaṃ,<br> Pañhe pucchituṃ abhikaṅkhamāno;<br>
Tesantakaro bhavāhi pañhe me puṭṭho,<br>
Anupubbaṃ anudhammaṃ byākarohi me”. 
</p>
<span class="speaker">(iti bhagavā):</span><p><a class="sc" id="1090"></a><a class="brnum" id="br2"></a><a id="p_18Sn_605" class="ms"></a> “Dūrato āgatosi sabhiya,<br> Pañhe pucchituṃ abhikaṅkhamāno;<br>
Tesantakaro bhavāmi pañhe te puṭṭho,<br>
Anupubbaṃ anudhammaṃ byākaromi te. 
</p><p><a class="sc" id="1091"></a><a class="brnum" id="br3"></a><a id="p_18Sn_606" class="ms"></a>
Puccha maṃ sabhiya pañhaṃ,<br> Yaṃ kiñci manasicchasi;<br>
Tassa tasseva pañhassa,<br>
Ahaṃ antaṃ karomi te”ti. 
</p>
</blockquote><p><a id="p_18Sn_607" class="ms"></a>
Atha kho sabhiyassa paribbājakassa etadahosi:  “acchariyaṃ vata bho, abbhutaṃ vata bho. Yaṃ vatāhaṃ aññesu samaṇabrāhmaṇesu okāsakammamattampi nālatthaṃ taṃ me idaṃ samaṇena gotamena okāsakammaṃ katan”ti. Attamano pamudito udaggo pītisomanassajāto bhagavantaṃ pañhaṃ apucchi– </p><blockquote class="gatha">
<span class="speaker">(iti sabhiyo):</span><p><a class="sc" id="1092"></a><a class="brnum" id="br4"></a><a id="p_18Sn_608" class="ms"></a> “Kiṃpattinamāhu bhikkhunaṃ,<br> Sorataṃ kena kathañca dantamāhu;<br>
Buddhoti kathaṃ pavuccati,<br>
Puṭṭho me bhagavā byākarohi”. 
</p>
<span class="speaker">(sabhiyāti bhagavā):</span><p><a class="sc" id="1093"></a><a class="brnum" id="br5"></a><a id="p_18Sn_609" class="ms"></a> “Pajjena katena attanā,<br> Parinibbānagato vitiṇṇakaṅkho;<br>
Vibhavañca bhavañca vippahāya,<br>
Vusitavā khīṇapunabbhavo sa bhikkhu. 
</p><p><a class="sc" id="1094"></a><a class="brnum" id="br6"></a><a id="p_18Sn_610" class="ms"></a>
Sabbattha upekkhako satimā,<br> Na so hiṃsati kañci sabbaloke;<br>
Tiṇṇo samaṇo anāvilo,<br>
Ussadā yassa na santi sorato so. 
</p><p><a class="sc" id="1095"></a><a class="brnum" id="br7"></a><a id="p_18Sn_611" class="ms"></a>
Yassindriyāni bhāvitāni,<br> Ajjhattaṃ bahiddhā ca sabbaloke;<br>
Nibbijjha imaṃ parañca lokaṃ,<br>
Kālaṃ kaṅkhati bhāvito sa danto. 
</p><p><a class="sc" id="1096"></a><a class="brnum" id="br8"></a><a id="p_18Sn_612" class="ms"></a>
Kappāni viceyya kevalāni,<br> Saṃsāraṃ dubhayaṃ cutūpapātaṃ;<br>
Vigatarajamanaṅgaṇaṃ visuddhaṃ,<br>
Pattaṃ jātikhayaṃ tamāhu buddhan”ti. 
</p>
</blockquote><p><a id="p_18Sn_613" class="ms"></a>
Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto bhagavantaṃ uttariṃ pañhaṃ apucchi– </p><blockquote class="gatha">
<span class="speaker">(iti sabhiyo):</span><p><a class="sc" id="1097"></a><a class="brnum" id="br9"></a><a id="p_18Sn_614" class="ms"></a> “Kiṃpattinamāhu brāhmaṇaṃ,<br> Samaṇaṃ kena kathañca nhātakoti;<br>
Nāgoti kathaṃ pavuccati,<br>
Puṭṭho me bhagavā byākarohi”. 
</p>
<span class="speaker">(sabhiyāti bhagavā):</span><p><a class="sc" id="1098"></a><a class="brnum" id="br10"></a><a id="p_18Sn_615" class="ms"></a> “Bāhitvā sabbapāpakāni,<br> Vimalo sādhusamāhito ṭhitatto;<br>
Saṃsāramaticca kevalī so,<br>
Asito tādi pavuccate sa brahmā. 
</p><p><a class="sc" id="1099"></a><a class="brnum" id="br11"></a><a id="p_18Sn_616" class="ms"></a>
Samitāvi pahāya puññapāpaṃ,<br> Virajo ñatvā imaṃ parañca lokaṃ;<br>
Jātimaraṇaṃ upātivatto,<br>
Samaṇo tādi pavuccate tathattā. 
</p><p><a class="sc" id="1100"></a><a class="brnum" id="br12"></a><a id="p_18Sn_617" class="ms"></a>
Ninhāya sabbapāpakāni,<br> Ajjhattaṃ bahiddhā ca sabbaloke;<br>
Devamanussesu kappiyesu,<br>
Kappaṃ neti tamāhu nhātakoti. 
</p><p><a class="sc" id="1101"></a><a class="brnum" id="br13"></a><a id="p_18Sn_618" class="ms"></a>
Āguṃ na karoti kiñci loke,<br> Sabbasaṃyoge visajja bandhanāni;<br>
Sabbattha na sajjatī vimutto,<br>
Nāgo tādi pavuccate tathattā”ti. 
</p>
</blockquote><p><a id="p_18Sn_619" class="ms"></a>
Atha kho sabhiyo paribbājako … pe … bhagavantaṃ uttariṃ pañhaṃ apucchi– </p><blockquote class="gatha">
<span class="speaker">(iti sabhiyo):</span><p><a class="sc" id="1102"></a><a class="brnum" id="br14"></a><a id="p_18Sn_620" class="ms"></a> “Kaṃ khettajinaṃ vadanti buddhā,<br> Kusalaṃ kena kathañca paṇḍitoti;<br>
Muni nāma kathaṃ pavuccati,<br>
Puṭṭho me bhagavā byākarohi”. 
</p>
<span class="speaker">(sabhiyāti bhagavā):</span><p><a class="sc" id="1103"></a><a class="brnum" id="br15"></a><a id="p_18Sn_621" class="ms"></a> “Khettāni viceyya kevalāni,<br> Dibbaṃ mānusakañca brahmakhettaṃ;<br>
Sabbakhettamūlabandhanā pamutto,<br>
Khettajino tādi pavuccate tathattā. 
</p><p><a class="sc" id="1104"></a><a class="brnum" id="br16"></a><a id="p_18Sn_622" class="ms"></a>
Kosāni viceyya kevalāni,<br> Dibbaṃ mānusakañca brahmakosaṃ;<br>
Sabbakosamūlabandhanā pamutto,<br>
Kusalo tādi pavuccate tathattā. 
</p><p><a class="sc" id="1105"></a><a class="brnum" id="br17"></a><a id="p_18Sn_623" class="ms"></a>
Dubhayāni viceyya paṇḍarāni,<br> Ajjhattaṃ bahiddhā ca suddhipañño;<br>
Kaṇhaṃ sukkaṃ upātivatto,<br>
Paṇḍito tādi pavuccate tathattā. 
</p><p><a class="sc" id="1106"></a><a class="brnum" id="br18"></a><a id="p_18Sn_624" class="ms"></a>
Asatañca satañca ñatvā dhammaṃ,<br> Ajjhattaṃ bahiddhā ca sabbaloke;<br>
Devamanussehi pūjanīyo,<br>
Saṅgaṃ jālamaticca so munī”ti. 
</p>
</blockquote><p><a id="p_18Sn_625" class="ms"></a>
Atha kho sabhiyo paribbājako … pe … bhagavantaṃ uttariṃ pañhaṃ apucchi– </p><blockquote class="gatha">
<span class="speaker">(iti sabhiyo):</span><p><a class="sc" id="1107"></a><a class="brnum" id="br19"></a><a id="p_18Sn_626" class="ms"></a> “Kiṃpattinamāhu vedaguṃ,<br> Anuviditaṃ kena kathañca viriyavāti;<br>
Ājāniyo kinti nāma hoti,<br>
Puṭṭho me bhagavā byākarohi”. 
</p>
<span class="speaker">(sabhiyāti bhagavā):</span><p><a class="sc" id="1108"></a><a class="brnum" id="br20"></a><a id="p_18Sn_627" class="ms"></a> “Vedāni viceyya kevalāni,<br> Samaṇānaṃ yānidhatthi brāhmaṇānaṃ;<br>
Sabbavedanāsu vītarāgo,<br>
Sabbaṃ vedamaticca vedagū so. 
</p><p><a class="sc" id="1109"></a><a class="brnum" id="br21"></a><a id="p_18Sn_628" class="ms"></a>
Anuvicca papañcanāmarūpaṃ,<br> Ajjhattaṃ bahiddhā ca rogamūlaṃ;<br>
Sabbarogamūlabandhanā pamutto,<br>
Anuvidito tādi pavuccate tathattā. 
</p><p><a class="sc" id="1110"></a><a class="brnum" id="br22"></a><a id="p_18Sn_629" class="ms"></a>
Virato idha sabbapāpakehi,<br> Nirayadukkhaṃ aticca viriyavāso;<br>
So vīriyavā padhānavā,<br>
Dhīro tādi pavuccate tathattā. 
</p><p><a class="sc" id="1111"></a><a class="brnum" id="br23"></a><a id="p_18Sn_630" class="ms"></a>
Yassassu lunāni bandhanāni,<br> Ajjhattaṃ bahiddhā ca saṅgamūlaṃ;<br>
Sabbasaṅgamūlabandhanā pamutto,<br>
Ājāniyo tādi pavuccate tathattā”ti. 
</p>
</blockquote><p><a id="p_18Sn_631" class="ms"></a>
Atha kho sabhiyo paribbājako … pe … bhagavantaṃ uttariṃ pañhaṃ apucchi– </p><blockquote class="gatha">
<span class="speaker">(iti sabhiyo):</span><p><a class="sc" id="1112"></a><a class="brnum" id="br24"></a><a id="p_18Sn_632" class="ms"></a> “Kiṃpattinamāhu sottiyaṃ,<br> Ariyaṃ kena kathañca caraṇavāti;<br>
Paribbājako kinti nāma hoti,<br>
Puṭṭho me bhagavā byākarohi”. 
</p>
<span class="speaker">(sabhiyāti bhagavā):</span><p><a class="sc" id="1113"></a><a class="brnum" id="br25"></a><a id="p_18Sn_633" class="ms"></a> “Sutvā sabbadhammaṃ abhiññāya loke,<br> Sāvajjānavajjaṃ yadatthi kiñci;<br>
Abhibhuṃ akathaṅkathiṃ vimuttaṃ,<br>
Anighaṃ sabbadhimāhu sottiyoti. 
</p><p><a class="sc" id="1114"></a><a class="brnum" id="br26"></a><a id="p_18Sn_634" class="ms"></a>
Chetvā āsavāni ālayāni,<br> Vidvā so na upeti gabbhaseyyaṃ;<br>
Saññaṃ tividhaṃ panujja paṅkaṃ,<br>
Kappaṃ neti tamāhu ariyoti. 
</p><p><a class="sc" id="1115"></a><a class="brnum" id="br27"></a><a id="p_18Sn_635" class="ms"></a>
Yo idha caraṇesu pattipatto,<br> Kusalo sabbadā ājānāti dhammaṃ;<br>
Sabbattha na sajjati vimuttacitto,<br>
Paṭighā yassa na santi caraṇavā so. 
</p><p><a class="sc" id="1116"></a><a class="brnum" id="br28"></a><a id="p_18Sn_636" class="ms"></a>
Dukkhavepakkaṃ yadatthi kammaṃ,<br> Uddhamadho tiriyaṃ vāpi majjhe;<br>
Paribbājayitvā pariññacārī,<br>
Māyaṃ mānamathopi lobhakodhaṃ;<br>
Pariyantamakāsi nāmarūpaṃ,<br>
Taṃ paribbājakamāhu pattipattan”ti. 
</p>
</blockquote><p><a id="p_18Sn_637" class="ms"></a>
Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ sammukhā sāruppāhi gāthāhi abhitthavi: </p><blockquote class="gatha"><p><a class="sc" id="1117"></a><a class="brnum" id="br29"></a><a id="p_18Sn_638" class="ms"></a>
“Yāni ca tīṇi yāni ca saṭṭhi,<br> Samaṇappavādasitāni bhūripañña;<br>
Saññakkha­rasañña­nissi­tāni,<br>
Osaraṇāni vineyya oghatamagā. 
</p><p><a class="sc" id="1118"></a><a class="brnum" id="br30"></a><a id="p_18Sn_639" class="ms"></a>
Antagūsi pāragū dukkhassa,<br> Arahāsi sammāsambuddho khīṇāsavaṃ taṃ maññe;<br>
Jutimā mutimā pahūtapañño,<br>
Dukkhassantakara atāresi maṃ. 
</p><p><a class="sc" id="1119"></a><a class="brnum" id="br31"></a><a id="p_18Sn_640" class="ms"></a>
Yaṃ me kaṅkhitamaññāsi,<br> Vicikicchā maṃ tārayi namo te;<br>
Muni monapathesu pattipatta,<br>
Akhila ādiccabandhu soratosi. 
</p><p><a class="sc" id="1120"></a><a class="brnum" id="br32"></a><a id="p_18Sn_641" class="ms"></a>
Yā me kaṅkhā pure āsi,<br> Taṃ me byākāsi cakkhumā;<br>
Addhā munīsi sambuddho,<br>
Natthi nīvaraṇā tava. 
</p><p><a class="sc" id="1121"></a><a class="brnum" id="br33"></a><a id="p_18Sn_642" class="ms"></a>
Upāyāsā ca te sabbe,<br> Viddhastā vinaḷīkatā;<br>
Sītibhūto damappatto,<br>
Dhitimā saccanikkamo. 
</p><p><a class="sc" id="1122"></a><a class="brnum" id="br34"></a><a id="p_18Sn_643" class="ms"></a>
Tassa te nāganāgassa,<br> Mahāvīrassa bhāsato;<br>
Sabbe devānumodanti,<br>
Ubho nāradapabbatā. 
</p><p><a class="sc" id="1123"></a><a class="brnum" id="br35"></a><a id="p_18Sn_644" class="ms"></a>
Namo te purisājañña,<br> Namo te purisuttama;<br>
Sadevakasmiṃ lokasmiṃ,<br>
Natthi te paṭipuggalo. 
</p><p><a class="sc" id="1124"></a><a class="brnum" id="br36"></a><a id="p_18Sn_645" class="ms"></a>
Tuvaṃ buddho tuvaṃ satthā,<br> Tuvaṃ mārābhibhū muni;<br>
Tuvaṃ anusaye chetvā,<br>
Tiṇṇo tāresi maṃ pajaṃ. 
</p><p><a class="sc" id="1125"></a><a class="brnum" id="br37"></a><a id="p_18Sn_646" class="ms"></a>
Upadhī te samatikkantā,<br> Āsavā te padālitā;<br>
Sīhosi anupādāno,<br>
Pahīnabhayabheravo. 
</p><p><a class="sc" id="1126"></a><a class="brnum" id="br38"></a><a id="p_18Sn_647" class="ms"></a>
Puṇḍarīkaṃ yathā vaggu,<br> Toye na upalimpati;<br>
Evaṃ puññe ca pāpe ca,<br>
Ubhaye tvaṃ na limpasi;<br>
Pāde vīra pasārehi,<br>
Sabhiyo vandati satthuno”ti. 
</p>
</blockquote><p><a id="p_18Sn_648" class="ms"></a>
Atha kho sabhiyo paribbājako bhagavato pādesu sirasā nipatitvā bhagavantaṃ etadavoca:  “abhikkantaṃ, bhante … pe … esāhaṃ bhagavantaṃ saraṇaṃ gacchāmi dhammañca bhikkhusaṅghañca; labheyyāhaṃ, bhante, bhagavato santike pabbajjaṃ, labheyyaṃ upasampadan”ti.</p><p><a id="p_18Sn_649" class="ms"></a>
“Yo kho, sabhiya, aññatitthiyapubbo imasmiṃ dhammavinaye ākaṅkhati pabbajjaṃ, ākaṅkhati upasampadaṃ, so cattāro māse parivasati; catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya. Api ca mettha puggalavemattatā viditā”ti.</p><p><a id="p_18Sn_650" class="ms"></a>
“Sace, bhante, aññatitthiyapubbā imasmiṃ dhammavinaye ākaṅkhantā pabbajjaṃ, ākaṅkhantā upasampadaṃ cattāro māse parivasanti, catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya, ahaṃ cattāri vassāni parivasissāmi; catunnaṃ vassānaṃ accayena āraddhacittā bhikkhū pabbājentu upasampādentu bhikkhubhāvāyā”ti. Alattha kho sabhiyo paribbājako bhagavato santike pabbajjaṃ alattha upasampadaṃ … pe … aññataro kho panāyasmā sabhiyo arahataṃ ahosīti.</p>
<p class="endsection">Sabhiyasuttaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Mahāvagga</span>
<span class="hidden">
Sabhiyasutta</span>
</div>
</section>
<a class="previous" href="/pi/snp3.5">◀ Sutta Nipāta  3.5</a><a class="top" href="#"> ▲ TOP </a><a class="next" href="/pi/snp3.7">Sutta Nipāta  3.7 ▶</a></div>
</body>
</html>