<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="snp2.6"><article><hgroup><h2>Sutta Nipāta 2.6</h2>
<h1>Kapilasutta (dhammacariyasutta)</h1></hgroup><blockquote class="gatha"><p><a class="sc" id="691"></a><a id="p_18Sn_323" class="ms"></a> Dhammacariyaṃ brahmacariyaṃ,<br> Etadāhu vasuttamaṃ;<br>
Pabbajitopi ce hoti,<br>
Agārā anagāriyaṃ. 
</p><p><a class="sc" id="692"></a><a class="brnum" id="br2"></a><a id="p_18Sn_324" class="ms"></a>
So ce mukharajātiko,<br> vihesābhirato mago;<br>
Jīvitaṃ tassa pāpiyo,<br>
rajaṃ vaḍḍheti attano. 
</p><p><a class="sc" id="693"></a><a class="brnum" id="br3"></a><a id="p_18Sn_325" class="ms"></a>
Kalahābhirato bhikkhu,<br> Mohadhammena āvuto;<br>
Akkhātampi na jānāti,<br>
Dhammaṃ buddhena desitaṃ. 
</p><p><a class="sc" id="694"></a><a class="brnum" id="br4"></a><a id="p_18Sn_326" class="ms"></a>
Vihesaṃ bhāvitattānaṃ,<br> avijjāya purakkhato;<br>
Saṅkilesaṃ na jānāti,<br>
maggaṃ nirayagāminaṃ. 
</p><p><a class="sc" id="695"></a><a class="brnum" id="br5"></a><a id="p_18Sn_327" class="ms"></a>
Vinipātaṃ samāpanno,<br> gabbhā gabbhaṃ tamā tamaṃ;<br>
Sa ve tādisako bhikkhu,<br>
pecca dukkhaṃ nigacchati. 
</p><p><a class="sc" id="696"></a><a class="brnum" id="br6"></a><a id="p_18Sn_328" class="ms"></a>
Gūthakūpo yathā assa,<br> sampuṇṇo gaṇavassiko;<br>
Yo ca evarūpo assa,<br>
dubbisodho hi sāṅgaṇo. 
</p><p><a class="sc" id="697"></a><a class="brnum" id="br7"></a><a id="p_18Sn_329" class="ms"></a>
Yaṃ evarūpaṃ jānātha,<br> bhikkhavo gehanissitaṃ;<br>
Pāpicchaṃ pāpasaṅkappaṃ,<br>
pāpaācāragocaraṃ. 
</p><p><a class="sc" id="698"></a><a class="brnum" id="br8"></a><a id="p_18Sn_330" class="ms"></a>
Sabbe samaggā hutvāna,<br> abhinibbajjiyātha naṃ;<br>
Kāraṇḍavaṃ niddhamatha,<br>
kasambuṃ apakassatha. 
</p><p><a class="sc" id="699"></a><a class="brnum" id="br9"></a><a id="p_18Sn_331" class="ms"></a>
Tato palāpe vāhetha,<br> Assamaṇe samaṇamānine;<br>
Niddhamitvāna pāpicche,<br>
Pāpaācāragocare. 
</p><p><a class="sc" id="700"></a><a class="brnum" id="br10"></a><a id="p_18Sn_332" class="ms"></a>
Suddhā suddhehi saṃvāsaṃ,<br> Kappayavho patissatā;<br>
Tato samaggā nipakā,<br>
Dukkhassantaṃ karissathāti. 
</p>
</blockquote>
<p class="endsection">Dhammacariyasuttaṃ chaṭṭhaṃ.</p>
</article></section><a class="previous" href="/snp2.5/pi/">◀ Sutta Nipāta  2.5</a><a class="top" href="#"> ▲ TOP </a><a class="next" href="/snp2.7/pi/">Sutta Nipāta  2.7 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>
<div class="hidden">
Kapilasutta (dhammacariyasutta)</div>
</div>
</body>
</html>