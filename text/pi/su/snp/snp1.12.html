<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp1.12">
<article>
<div class="hgroup"><p class="division">Sutta Nipāta 1.12</p>
<h1>Munisutta</h1></div>
<blockquote class="gatha"><p><a class="sc" id="701"></a><a id="p_18Sn_240" class="ms"></a> Santhavāto bhayaṃ jātaṃ,<br> niketā jāyate rajo;<br>
Aniketamasanthavaṃ,<br>
etaṃ ve munidassanaṃ. 
</p><p><a class="sc" id="702"></a><a class="brnum" id="br2"></a><a id="p_18Sn_241" class="ms"></a>
Yo jātamucchijja na ropayeyya,<br> Jāyantamassa nānuppavecche;<br>
Tamāhu ekaṃ muninaṃ carantaṃ,<br>
Addakkhi so santipadaṃ mahesi. 
</p><p><a class="sc" id="703"></a><a class="brnum" id="br3"></a><a id="p_18Sn_242" class="ms"></a>
Saṅkhāya vatthūni pamāya bījaṃ,<br> Sinehamassa nānuppavecche;<br>
Sa ve munī jātikhayantadassī,<br>
Takkaṃ pahāya na upeti saṅkhaṃ. 
</p><p><a class="sc" id="704"></a><a class="brnum" id="br4"></a><a id="p_18Sn_243" class="ms"></a>
Aññāya sabbāni nivesanāni,<br> Anikāmayaṃ aññatarampi tesaṃ;<br>
Sa ve munī vītagedho agiddho,<br>
Nāyūhatī pāragato hi hoti. 
</p><p><a class="sc" id="705"></a><a class="brnum" id="br5"></a><a id="p_18Sn_244" class="ms"></a>
Sabbābhibhuṃ sabbaviduṃ sumedhaṃ,<br> Sabbesu dhammesu anūpalittaṃ;<br>
Sabbañjahaṃ taṇhakkhaye vimuttaṃ,<br>
Taṃ vāpi dhīrā muni vedayanti. 
</p><p><a class="sc" id="706"></a><a class="brnum" id="br6"></a><a id="p_18Sn_245" class="ms"></a>
Paññābalaṃ sīlavatūpapannaṃ,<br> Samāhitaṃ jhānarataṃ satīmaṃ;<br>
Saṅgā pamuttaṃ akhilaṃ anāsavaṃ,<br>
Taṃ vāpi dhīrā muni vedayanti. 
</p><p><a class="sc" id="707"></a><a class="brnum" id="br7"></a><a id="p_18Sn_246" class="ms"></a>
Ekaṃ carantaṃ munimappamattaṃ,<br> Nindāpasaṃsāsu avedhamānaṃ;<br>
Sīhaṃva saddesu asantasantaṃ,<br>
Vātaṃva jālamhi asajjamānaṃ;<br>
Padmaṃva toyena alippamānaṃ,<br>
Netāra­maññe­sama­nañña­neyyaṃ;<br>
Taṃ vāpi dhīrā muni vedayanti. 
</p><p><a class="sc" id="708"></a><a class="brnum" id="br8"></a><a id="p_18Sn_247" class="ms"></a>
Yo ogahaṇe thambhorivābhijāyati,<br> Yasmiṃ pare vācāpariyantaṃ vadanti;<br>
Taṃ vītarāgaṃ susamāhitindriyaṃ,<br>
Taṃ vāpi dhīrā muni vedayanti. 
</p><p><a class="sc" id="709"></a><a class="brnum" id="br9"></a><a id="p_18Sn_248" class="ms"></a>
Yo ve ṭhitatto tasaraṃva ujju,<br> Jigucchati kammehi pāpakehi;<br>
Vīmaṃsamāno visamaṃ samañca,<br>
Taṃ vāpi dhīrā muni vedayanti. 
</p><p><a class="sc" id="710"></a><a class="brnum" id="br10"></a><a id="p_18Sn_249" class="ms"></a>
Yo saññatatto na karoti pāpaṃ,<br> Daharo majjhimo ca muni yatatto;<br>
Arosaneyyo na so roseti kañci,<br>
Taṃ vāpi dhīrā muni vedayanti. 
</p><p><a class="sc" id="711"></a><a class="brnum" id="br11"></a><a id="p_18Sn_250" class="ms"></a>
Yadaggato majjhato sesato vā,<br> Piṇḍaṃ labhetha paradattūpajīvī;<br>
Nālaṃ thutuṃ nopi nipaccavādī,<br>
Taṃ vāpi dhīrā muni vedayanti. 
</p><p><a class="sc" id="712"></a><a class="brnum" id="br12"></a><a id="p_18Sn_251" class="ms"></a>
Muniṃ carantaṃ virataṃ methunasmā,<br> Yo yobbane nopanibajjhate kvaci;<br>
Madappamādā virataṃ vippamuttaṃ,<br>
Taṃ vāpi dhīrā muni vedayanti. 
</p><p><a class="sc" id="713"></a><a class="brnum" id="br13"></a><a id="p_18Sn_252" class="ms"></a>
Aññāya lokaṃ paramatthadassiṃ,<br> Oghaṃ samuddaṃ atitariya tādiṃ;<br>
Taṃ chinnaganthaṃ asitaṃ anāsavaṃ,<br>
Taṃ vāpi dhīrā muni vedayanti. 
</p><p><a class="sc" id="714"></a><a class="brnum" id="br14"></a><a id="p_18Sn_253" class="ms"></a>
Asamā ubho dūravihāravuttino,<br> Gihī dāraposī amamo ca subbato;<br>
Parapāṇarodhāya gihī asaññato,<br>
Niccaṃ munī rakkhati pāṇine yato. 
</p><p><a class="sc" id="715"></a><a class="brnum" id="br15"></a><a id="p_18Sn_254" class="ms"></a>
Sikhī yathā nīlagīvo vihaṅgamo,<br> Haṃsassa nopeti javaṃ kudācanaṃ;<br>
Evaṃ gihī nānukaroti bhikkhuno,<br>
Munino vivittassa vanamhi jhāyatoti. 
</p>
</blockquote>
<p class="endsection">Munisuttaṃ dvādasamaṃ.</p>
<p class="endsutta">Uragavaggo paṭhamo.</p><blockquote class="uddanagatha"><p><a id="p_18Sn_258" class="ms"></a>
Urago dhaniyo ceva,<br> visāṇañca tathā kasi;<br>
Cundo parābhavo ceva,<br>
vasalo mettabhāvanā.
</p><p><a id="p_18Sn_259" class="ms"></a>
Sātāgiro āḷavako,<br> Vijayo ca tathā muni;<br>
Dvādasetāni suttāni,<br>
Uragavaggoti vuccatīti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Uragavagga</span>
<span class="hidden">
Munisutta</span>
</div>
</section>
<a class="previous" href="/pi/snp1.11">◀ Sutta Nipāta  1.11</a><a class="top" href="#"> ▲ TOP </a><a class="next" href="/pi/snp2.1">Sutta Nipāta  2.1 ▶</a></div>
</body>
</html>