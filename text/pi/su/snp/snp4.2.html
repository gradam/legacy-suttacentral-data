<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="snp4.2"><article><hgroup><h2>Sutta Nipāta 4.2</h2>
<h1>Guhaṭṭhakasutta</h1></hgroup><blockquote class="gatha"><p><a class="sc" id="109"></a><a id="p_18Sn_941" class="ms"></a> Satto guhāyaṃ bahunābhichanno,<br> Tiṭṭhaṃ naro mohanasmiṃ pagāḷho;<br>
Dūre vivekā hi tathāvidho so,<br>
Kāmā hi loke na hi suppahāyā. 
</p><p><a class="sc" id="110"></a><a class="brnum" id="br2"></a><a id="p_18Sn_942" class="ms"></a>
Icchānidānā bhavasātabaddhā,<br> Te duppamuñcā na hi aññamokkhā;<br>
Pacchā pure vāpi apekkhamānā,<br>
Ime va kāme purime va jappaṃ. 
</p><p><a class="sc" id="111"></a><a class="brnum" id="br3"></a><a id="p_18Sn_943" class="ms"></a>
Kāmesu giddhā pasutā pamūḷhā,<br> Avadāniyā te visame niviṭṭhā;<br>
Dukkhūpanītā paridevayanti,<br>
Kiṃsū bhavissāma ito cutāse. 
</p><p><a class="sc" id="112"></a><a class="brnum" id="br4"></a><a id="p_18Sn_944" class="ms"></a>
Tasmā hi sikkhetha idheva jantu,<br> Yaṃ kiñci jaññā visamanti loke;<br>
Na tassa hetū visamaṃ careyya,<br>
Appañhidaṃ jīvitamāhu dhīrā. 
</p><p><a class="sc" id="113"></a><a class="brnum" id="br5"></a><a id="p_18Sn_945" class="ms"></a>
Passāmi loke pariphandamānaṃ,<br> Pajaṃ imaṃ taṇhagataṃ bhavesu;<br>
Hīnā narā maccumukhe lapanti,<br>
Avītataṇhāse bhavābhavesu. 
</p><p><a class="sc" id="114"></a><a class="brnum" id="br6"></a><a id="p_18Sn_946" class="ms"></a>
Mamāyite passatha phandamāne,<br> Maccheva appodake khīṇasote;<br>
Etampi disvā amamo careyya,<br>
Bhavesu āsattimakubbamāno. 
</p><p><a class="sc" id="115"></a><a class="brnum" id="br7"></a><a id="p_18Sn_947" class="ms"></a>
Ubhosu antesu vineyya chandaṃ,<br> Phassaṃ pariññāya anānugiddho;<br>
Yadattagarahī tadakubbamāno,<br>
Na lippatī diṭṭhasutesu dhīro. 
</p><p><a class="sc" id="116"></a><a class="brnum" id="br8"></a><a id="p_18Sn_948" class="ms"></a>
Saññaṃ pariññā vitareyya oghaṃ,<br> Pariggahesu muni nopalitto;<br>
Abbūḷhasallo caramappamatto,<br>
Nāsīsatī lokamimaṃ parañcāti. 
</p>
</blockquote>
<p class="endsection">Guhaṭṭhakasuttaṃ dutiyaṃ.</p>
</article></section><a class="previous" href="/snp4.1/pi/">◀ Sutta Nipāta  4.1</a><a class="top" href="#"> ▲ TOP </a><a class="next" href="/snp4.3/pi/">Sutta Nipāta  4.3 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Guhaṭṭhakasutta</div>
</div>
</body>
</html>