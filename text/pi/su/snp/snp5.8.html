<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp5.8">
<article>
<div class="hgroup"><p class="division">Sutta Nipāta 5.8</p>
<h1>Nandamāṇavapucchā</h1></div>
<blockquote class="gatha"> <span class="speaker">(iccāyasmā nando):</span><p><a class="sc" id="263"></a><a id="p_18Sn_1272" class="ms"></a> “Santi loke munayo,<br> Janā vadanti tayidaṃ kathaṃsu;<br>
Ñāṇūpapannaṃ no muniṃ vadanti,<br>
Udāhu ve jīvitenūpapannaṃ”. 
</p><p><a class="sc" id="264"></a><a class="brnum" id="br2"></a><a id="p_18Sn_1273" class="ms"></a>
“Na diṭṭhiyā na sutiyā na ñāṇena, ()<br> Munīdha nanda kusalā vadanti;<br>
Visenikatvā anīghā nirāsā,<br>
Caranti ye te munayoti brūmi”. 
</p>
<span class="speaker">(iccāyasmā nando):</span><p><a class="sc" id="265"></a><a id="p_18Sn_1274" class="ms"></a> “Ye kecime samaṇabrāhmaṇāse,<br> Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.
</p><p><a class="brnum" id="br3"></a><a id="p_18Sn_1275" class="ms"></a>
Kaccissu te bhagavā tattha yatā carantā,<br> Atāru jātiñca jarañca mārisa;<br>
Pucchāmi taṃ bhagavā brūhi me taṃ”. 
</p>
<span class="speaker">(nandāti bhagavā):</span><p><a class="sc" id="266"></a><a class="brnum" id="br4"></a><a id="p_18Sn_1276" class="ms"></a> “Ye kecime samaṇabrāhmaṇāse,<br> Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ;<br>
Kiñcāpi te tattha yatā caranti,<br>
Nātariṃsu jātijaranti brūmi”. 
</p>
<span class="speaker">(iccāyasmā nando):</span><p><a class="sc" id="267"></a><a id="p_18Sn_1277" class="ms"></a> “Ye kecime samaṇabrāhmaṇāse,<br> Diṭṭhassutenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.
</p><p><a class="brnum" id="br5"></a><a id="p_18Sn_1278" class="ms"></a>
Te ce muni brūsi anoghatiṇṇe,<br> Atha ko carahi devamanussaloke;<br>
Atāri jātiñca jarañca mārisa,<br>
Pucchāmi taṃ bhagavā brūhi metaṃ”. 
</p>
<span class="speaker">(nandāti bhagavā):</span><p><a class="sc" id="268"></a><a id="p_18Sn_1279" class="ms"></a> “Nāhaṃ sabbe samaṇabrāhmaṇāse,<br> Jātijarāya nivutāti brūmi;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.
</p><p><a class="brnum" id="br6"></a><a id="p_18Sn_1280" class="ms"></a>
Anekarūpampi pahāya sabbaṃ,<br> Taṇhaṃ pariññāya anāsavāse;<br>
Te ve narā oghatiṇṇāti brūmi”. 
</p><p><a class="sc" id="269"></a><a id="p_18Sn_1281" class="ms"></a>
“Etābhinandāmi vaco mahesino,<br> Sukittitaṃ gotamanūpadhīkaṃ;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.
</p><p><a class="brnum" id="br7"></a><a id="p_18Sn_1282" class="ms"></a>
Anekarūpampi pahāya sabbaṃ,<br> Taṇhaṃ pariññāya anāsavāse;<br>
Ahampi te oghatiṇṇāti brūmī”ti. 
</p>
</blockquote>
<p class="endsection">Nandamāṇavapucchā sattamā.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Pārāyanavagga</span>
<span class="hidden">
Nandamāṇavapucchā</span>
</div>
</section>
<a class="previous" href="/pi/snp5.7">◀ Sutta Nipāta  5.7</a><a class="top" href="#"> ▲ TOP </a><a class="next" href="/pi/snp5.9">Sutta Nipāta  5.9 ▶</a></div>
</body>
</html>