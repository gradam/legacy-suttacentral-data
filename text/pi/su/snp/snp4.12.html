<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp4.12">
<article>
<div class="hgroup"><p class="division">Sutta Nipāta 4.12</p>
<h1>Cūḷabyūhasutta</h1></div>
<blockquote class="gatha"><p><a class="sc" id="743"></a><a id="p_18Sn_1057" class="ms"></a> “Sakaṃsa­kaṃdiṭṭhi­paribba­sānā,<br> Viggayha nānā kusalā vadanti;<br>
Yo evaṃ jānāti sa vedi dhammaṃ,<br>
Idaṃ paṭikkosamakevalī so. 
</p><p><a class="sc" id="744"></a><a class="brnum" id="br2"></a><a id="p_18Sn_1058" class="ms"></a>
Evampi viggayha vivādayanti,<br> Bālo paro akkusaloti cāhu;<br>
Sacco nu vādo katamo imesaṃ,<br>
Sabbeva hīme kusalāvadānā”. 
</p><p><a class="sc" id="745"></a><a class="brnum" id="br3"></a><a id="p_18Sn_1059" class="ms"></a>
“Parassa ce dhammamanānujānaṃ,<br> Bālomako hoti nihīnapañño;<br>
Sabbeva bālā sunihīnapaññā,<br>
Sabbevime diṭṭhiparibbasānā. 
</p><p><a class="sc" id="746"></a><a class="brnum" id="br4"></a><a id="p_18Sn_1060" class="ms"></a>
Sandiṭṭhiyā ceva na vīvadātā,<br> Saṃsuddhapaññā kusalā mutīmā;<br>
Na tesaṃ koci parihīnapañño,<br>
Diṭṭhī hi tesampi tathā samattā. 
</p><p><a class="sc" id="747"></a><a class="brnum" id="br5"></a><a id="p_18Sn_1061" class="ms"></a>
Na vāhametaṃ tathiyanti brūmi,<br> Yamāhu bālā mithu aññamaññaṃ;<br>
Sakaṃ sakaṃ diṭṭhimakaṃsu saccaṃ,<br>
Tasmā hi bāloti paraṃ dahanti”. 
</p><p><a class="sc" id="748"></a><a class="brnum" id="br6"></a><a id="p_18Sn_1062" class="ms"></a>
“Yamāhu saccaṃ tathiyanti eke,<br> Tamāhu aññe tucchaṃ musāti;<br>
Evampi vigayha vivādayanti,<br>
Kasmā na ekaṃ samaṇā vadanti”. 
</p><p><a class="sc" id="749"></a><a class="brnum" id="br7"></a><a id="p_18Sn_1063" class="ms"></a>
“Ekañhi saccaṃ na dutīyamatthi,<br> Yasmiṃ pajā no vivade pajānaṃ;<br>
Nānā te saccāni sayaṃ thunanti,<br>
Tasmā na ekaṃ samaṇā vadanti”. 
</p><p><a class="sc" id="750"></a><a class="brnum" id="br8"></a><a id="p_18Sn_1064" class="ms"></a>
“Kasmā nu saccāni vadanti nānā,<br> Pavādiyāse kusalāvadānā;<br>
Saccāni sutāni bahūni nānā,<br>
Udāhu te takkamanussaranti”. 
</p><p><a class="sc" id="751"></a><a class="brnum" id="br9"></a><a id="p_18Sn_1065" class="ms"></a>
“Na heva saccāni bahūni nānā,<br> Aññatra saññāya niccāni loke;<br>
Takkañca diṭṭhīsu pakappayitvā,<br>
Saccaṃ musāti dvayadhammamāhu. 
</p><p><a class="sc" id="752"></a><a class="brnum" id="br10"></a><a id="p_18Sn_1066" class="ms"></a>
Diṭṭhe sute sīlavate mute vā,<br> Ete ca nissāya vimānadassī;<br>
Vinicchaye ṭhatvā pahassamāno,<br>
Bālo paro akkusaloti cāha. 
</p><p><a class="sc" id="753"></a><a class="brnum" id="br11"></a><a id="p_18Sn_1067" class="ms"></a>
Yeneva bāloti paraṃ dahāti,<br> Tenātumānaṃ kusaloti cāha;<br>
Sayamattanā so kusalāvadāno,<br>
Aññaṃ vimāneti tadeva pāva. 
</p><p><a class="sc" id="754"></a><a class="brnum" id="br12"></a><a id="p_18Sn_1068" class="ms"></a>
Atisāradiṭṭhiyā so samatto,<br> Mānena matto paripuṇṇamānī;<br>
Sayameva sāmaṃ manasābhisitto,<br>
Diṭṭhī hi sā tassa tathā samattā. 
</p><p><a class="sc" id="755"></a><a class="brnum" id="br13"></a><a id="p_18Sn_1069" class="ms"></a>
Parassa ce hi vacasā nihīno,<br> Tumo sahā hoti nihīnapañño;<br>
Atha ce sayaṃ vedagū hoti dhīro,<br>
Na koci bālo samaṇesu atthi. 
</p><p><a class="sc" id="756"></a><a class="brnum" id="br14"></a><a id="p_18Sn_1070" class="ms"></a>
Aññaṃ ito yābhivadanti dhammaṃ,<br> Aparaddhā suddhimakevalī te;<br>
Evampi titthyā puthuso vadanti,<br>
Sandiṭṭhirāgena hi tebhirattā. 
</p><p><a class="sc" id="757"></a><a class="brnum" id="br15"></a><a id="p_18Sn_1071" class="ms"></a>
Idheva suddhiṃ iti vādayanti,<br> Nāññesu dhammesu visuddhimāhu;<br>
Evampi titthyā puthuso niviṭṭhā,<br>
Sakāyane tattha daḷhaṃ vadānā. 
</p><p><a class="sc" id="758"></a><a class="brnum" id="br16"></a><a id="p_18Sn_1072" class="ms"></a>
Sakāyane vāpi daḷhaṃ vadāno,<br> Kamettha bāloti paraṃ daheyya;<br>
Sayaṃva so medhagamāvaheyya,<br>
Paraṃ vadaṃ bālamasuddhidhammaṃ. 
</p><p><a class="sc" id="759"></a><a class="brnum" id="br17"></a><a id="p_18Sn_1073" class="ms"></a>
Vinicchaye ṭhatvā sayaṃ pamāya,<br> Uddhaṃsa lokasmiṃ vivādameti;<br>
Hitvāna sabbāni vinicchayāni,<br>
Na medhagaṃ kubbati jantu loke”ti. 
</p>
</blockquote>
<p class="endsection">Cūḷabyūhasuttaṃ dvādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>

<a class="previous" href="/pi/snp4.11">◀ Sutta Nipāta  4.11</a><a class="top" href="#"> ▲ TOP </a><a class="next" href="/pi/snp4.13">Sutta Nipāta  4.13 ▶</a>
</div>
<div class="hidden">
Cūḷabyūhasutta</div>
</section>
</div>
</body>
</html>