<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="snp5.7">
<article>
<hgroup>
<h2>Sutta Nipāta 5.7</h2>
<h1>Upasīvamāṇavapucchā</h1>
</hgroup>
<blockquote class="gatha"><span class="speaker">(iccāyasmā upasīvo):</span>
<p><a class="sc" id="667"></a>
<a id="p_18Sn_1263" class="ms"></a>
“Eko ahaṃ sakka mahantamoghaṃ,<br>
Anissito no visahāmi tārituṃ;<br>
Ārammaṇaṃ brūhi samantacakkhu,<br>
Yaṃ nissito oghamimaṃ tareyyaṃ”.</p>
<span class="speaker">(upasīvāti bhagavā):</span>
<p><a class="sc" id="668"></a>
<a class="brnum" id="br2"></a>
<a id="p_18Sn_1264" class="ms"></a>
“Ākiñcaññaṃ pekkhamāno satimā,<br>
Natthīti nissāya tarassu oghaṃ;<br>
Kāme pahāya virato kathāhi,<br>
Taṇhakkhayaṃ nattamahābhipassa”.</p>
<span class="speaker">(iccāyasmā upasīvo):</span>
<p><a class="sc" id="669"></a>
<a class="brnum" id="br3"></a>
<a id="p_18Sn_1265" class="ms"></a>
“Sabbesu kāmesu yo vītarāgo,<br>
Ākiñcaññaṃ nissito hitvā maññaṃ;<br>
Saññāvimokkhe parame vimutto,<br>
Tiṭṭhe nu so tattha anānuyāyī”.</p>
<span class="speaker">(upasīvāti bhagavā):</span>
<p><a class="sc" id="670"></a>
<a class="brnum" id="br4"></a>
<a id="p_18Sn_1266" class="ms"></a>
“Sabbesu kāmesu yo vītarāgo,<br>
Ākiñcaññaṃ nissito hitvā maññaṃ;<br>
Saññāvimokkhe parame vimutto,<br>
Tiṭṭheyya so tattha anānuyāyī”.</p>
<p><a class="sc" id="671"></a>
<a class="brnum" id="br5"></a>
<a id="p_18Sn_1267" class="ms"></a>
“Tiṭṭhe ce so tattha anānuyāyī,<br>
Pūgampi vassānaṃ samantacakkhu;<br>
Tattheva so sītisiyā vimutto,<br>
Cavetha viññāṇaṃ tathāvidhassa”.</p>
<span class="speaker">(upasīvāti bhagavā):</span>
<p><a class="sc" id="672"></a>
<a class="brnum" id="br6"></a>
<a id="p_18Sn_1268" class="ms"></a>
“Accī yathā vātavegena khittā,<br>
Atthaṃ paleti na upeti saṅkhaṃ;<br>
Evaṃ munī nāmakāyā vimutto,<br>
Atthaṃ paleti na upeti saṅkhaṃ”.</p>
<p><a class="sc" id="673"></a>
<a class="brnum" id="br7"></a>
<a id="p_18Sn_1269" class="ms"></a>
“Atthaṅgato so uda vā so natthi,<br>
Udāhu ve sassatiyā arogo;<br>
Taṃ me munī sādhu viyākarohi,<br>
Tathā hi te vidito esa dhammo”.</p>
<span class="speaker">(upasīvāti bhagavā):</span>
<p><a class="sc" id="674"></a>
<a class="brnum" id="br8"></a>
<a id="p_18Sn_1270" class="ms"></a>
“Atthaṅgatassa na pamāṇamatthi,<br>
Yena naṃ vajjuṃ taṃ tassa natthi;<br>
Sabbesu dhammesu samohatesu,<br>
Samūhatā vādapathāpi sabbe”ti.</p>
</blockquote>
<p class="endsection">
Upasīvamāṇavapucchā chaṭṭhī.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Pārāyanavagga</div>
</section>
<a class="previous" href="/snp5.6/pi/">◀ Sutta Nipāta  5.6</a>
<a class="top" href="#"> ▲ TOP </a>
<a class="next" href="/snp5.8/pi/">Sutta Nipāta  5.8 ▶</a>
</div>
<div class="hidden">Upasīvamāṇavapucchā</div>
</div>
</body>
</html>
