<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp2.9">
<article>
<div class="hgroup"><p class="division">Sutta Nipāta 2.9</p>
<h1>Kiṃsīlasutta</h1></div>
<blockquote class="gatha"><p><a class="sc" id="863"></a><a id="p_18Sn_378" class="ms"></a> “Kiṃsīlo kiṃsamācāro,<br> kāni kammāni brūhayaṃ;<br>
Naro sammā niviṭṭhassa,<br>
uttamatthañca pāpuṇe”. 
</p><p><a class="sc" id="864"></a><a class="brnum" id="br2"></a><a id="p_18Sn_379" class="ms"></a>
“Vuḍḍhāpacāyī anusūyako siyā,<br> Kālaññū cassa garūnaṃ dassanāya;<br>
Dhammiṃ kathaṃ erayitaṃ khaṇaññū,<br>
Suṇeyya sakkacca subhāsitāni. 
</p><p><a class="sc" id="865"></a><a class="brnum" id="br3"></a><a id="p_18Sn_380" class="ms"></a>
Kālena gacche garūnaṃ sakāsaṃ,<br> Thambhaṃ niraṅkatvā nivātavutti;<br>
Atthaṃ dhammaṃ saṃyamaṃ brahmacariyaṃ,<br>
Anussare ceva samācare ca. 
</p><p><a class="sc" id="866"></a><a class="brnum" id="br4"></a><a id="p_18Sn_381" class="ms"></a>
Dhammārāmo dhammarato,<br> Dhamme ṭhito dhammavinicchayaññū;<br>
Nevācare dhammasandosavādaṃ,<br>
Tacchehi nīyetha subhāsitehi. 
</p><p><a class="sc" id="867"></a><a class="brnum" id="br5"></a><a id="p_18Sn_382" class="ms"></a>
Hassaṃ jappaṃ paridevaṃ padosaṃ,<br> Māyākataṃ kuhanaṃ giddhi mānaṃ;<br>
Sārambhaṃ kakkasaṃ kasāvañca mucchaṃ,<br>
Hitvā care vītamado ṭhitatto. 
</p><p><a class="sc" id="868"></a><a class="brnum" id="br6"></a><a id="p_18Sn_383" class="ms"></a>
Viññātasārāni subhāsitāni,<br> Sutañca viññātasamādhisāraṃ;<br>
Na tassa paññā ca sutañca vaḍḍhati,<br>
Yo sāhaso hoti naro pamatto. 
</p><p><a class="sc" id="869"></a><a class="brnum" id="br7"></a><a id="p_18Sn_384" class="ms"></a>
Dhamme ca ye ariyapavedite ratā,<br> Anuttarā te vacasā manasā kammunā ca;<br>
Te santi­soracca­samā­dhisaṇṭhitā,<br>
Sutassa paññāya ca sāramajjhagū”ti. 
</p>
</blockquote>
<p class="endsection">Kiṃsīlasuttaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>

<a class="previous" href="/pi/snp2.8">◀ Sutta Nipāta  2.8</a><a class="top" href="#"> ▲ TOP </a><a class="next" href="/pi/snp2.10">Sutta Nipāta  2.10 ▶</a>
</div>
<div class="hidden">
Kiṃsīlasutta</div>
</section>
</div>
</body>
</html>