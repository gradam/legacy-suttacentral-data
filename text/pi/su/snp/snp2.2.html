<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp2.2">
<article>
<div class="hgroup"><p class="division">Sutta Nipāta 2.2</p>
<h1>Āmagandhasutta</h1></div>
<blockquote class="gatha"><p><a class="sc" id="806"></a><a id="p_18Sn_279" class="ms"></a> “Sāmākaciṅgūlakacīnakāni ca,<br> Pattapphalaṃ mūlaphalaṃ gavipphalaṃ;<br>
Dhammena laddhaṃ satamasnamānā,<br>
Na kāmakāmā alikaṃ bhaṇanti. 
</p><p><a class="sc" id="807"></a><a class="brnum" id="br2"></a><a id="p_18Sn_280" class="ms"></a>
Yadasnamāno sukataṃ suniṭṭhitaṃ,<br> Parehi dinnaṃ payataṃ paṇītaṃ;<br>
Sālīnamannaṃ paribhuñjamāno,<br>
So bhuñjasī kassapa āmagandhaṃ. 
</p><p><a class="sc" id="808"></a><a class="brnum" id="br3"></a><a id="p_18Sn_281" class="ms"></a>
Na āmagandho mama kappatīti,<br> Icceva tvaṃ bhāsasi brahmabandhu;<br>
Sālīnamannaṃ paribhuñjamāno,<br>
Sakuntamaṃsehi susaṅkhatehi;<br>
Pucchāmi taṃ kassapa etamatthaṃ,<br>
Kathaṃpakāro tava āmagandho”. 
</p><p><a class="sc" id="809"></a><a class="brnum" id="br4"></a><a id="p_18Sn_282" class="ms"></a>
“Pāṇātipāto vadhachedabandhanaṃ,<br> Theyyaṃ musāvādo nikativañcanāni ca;<br>
Ajjhenakuttaṃ paradārasevanā,<br>
Esāmagandho na hi maṃsabhojanaṃ. 
</p><p><a class="sc" id="810"></a><a class="brnum" id="br5"></a><a id="p_18Sn_283" class="ms"></a>
Ye idha kāmesu asaññatā janā,<br> Rasesu giddhā asucibhāvamassitā;<br>
Natthikadiṭṭhī visamā durannayā,<br>
Esāmagandho na hi maṃsabhojanaṃ. 
</p><p><a class="sc" id="811"></a><a class="brnum" id="br6"></a><a id="p_18Sn_284" class="ms"></a>
Ye lūkhasā dāruṇā piṭṭhimaṃsikā,<br> Mittadduno nikkaruṇātimānino;<br>
Adānasīlā na ca denti kassaci,<br>
Esāmagandho na hi maṃsabhojanaṃ. 
</p><p><a class="sc" id="812"></a><a class="brnum" id="br7"></a><a id="p_18Sn_285" class="ms"></a>
Kodho mado thambho paccupaṭṭhāpanā,<br> Māyā usūyā bhassasamussayo ca;<br>
Mānātimāno ca asabbhi santhavo,<br>
Esāmagandho na hi maṃsabhojanaṃ. 
</p><p><a class="sc" id="813"></a><a class="brnum" id="br8"></a><a id="p_18Sn_286" class="ms"></a>
Ye pāpasīlā iṇaghātasūcakā,<br> Vohārakūṭā idha pāṭirūpikā;<br>
Narādhamā yedha karonti kibbisaṃ,<br>
Esāmagandho na hi maṃsabhojanaṃ. 
</p><p><a class="sc" id="814"></a><a class="brnum" id="br9"></a><a id="p_18Sn_287" class="ms"></a>
Ye idha pāṇesu asaññatā janā,<br> Paresamādāya vihesamuyyutā;<br>
Dussīlaluddā pharusā anādarā,<br>
Esāmagandho na hi maṃsabhojanaṃ. 
</p><p><a class="sc" id="815"></a><a class="brnum" id="br10"></a><a id="p_18Sn_288" class="ms"></a>
Etesu giddhā viruddhātipātino,<br> Niccuyyutā pecca tamaṃ vajanti ye;<br>
Patanti sattā nirayaṃ avaṃsirā,<br>
Esāmagandho na hi maṃsabhojanaṃ. 
</p><p><a class="sc" id="816"></a><a class="brnum" id="br11"></a><a id="p_18Sn_289" class="ms"></a>
Na maccha­maṃsā­nama­nāsa­kattaṃ,<br> Na naggiyaṃ na muṇḍiyaṃ jaṭājallaṃ;<br>
Kharājināni nāggihuttassupasevanā,<br>
Ye vāpi loke amarā bahū tapā;<br>
Mantāhutī yaññamutūpasevanā,<br>
Sodhenti maccaṃ avitiṇṇakaṅkhaṃ. 
</p><p><a class="sc" id="817"></a><a class="brnum" id="br12"></a><a id="p_18Sn_290" class="ms"></a>
Sotesu gutto viditindriyo care,<br> Dhamme ṭhito ajjavamaddave rato;<br>
Saṅgātigo sabbadukkhappahīno,<br>
Na lippati diṭṭhasutesu dhīro”. 
</p><p><a class="sc" id="818"></a><a class="brnum" id="br13"></a><a id="p_18Sn_291" class="ms"></a>
Iccetamatthaṃ bhagavā punappunaṃ,<br> Akkhāsi naṃ vedayi mantapāragū;<br>
Citrāhi gāthāhi munī pakāsayi,<br>
Nirāmagandho asito durannayo. 
</p><p><a class="sc" id="819"></a><a class="brnum" id="br14"></a><a id="p_18Sn_292" class="ms"></a>
Sutvāna buddhassa subhāsitaṃ padaṃ,<br> Nirāmagandhaṃ sabbadukkhappanūdanaṃ;<br>
Nīcamano vandi tathāgatassa,<br>
Tattheva pabbajjamarocayitthāti. 
</p>
</blockquote>
<p class="endsection">Āmagandhasuttaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>

<a class="previous" href="/pi/snp2.1">◀ Sutta Nipāta  2.1</a><a class="top" href="#"> ▲ TOP </a><a class="next" href="/pi/snp2.3">Sutta Nipāta  2.3 ▶</a>
</div>
<div class="hidden">
Āmagandhasutta</div>
</section>
</div>
</body>
</html>