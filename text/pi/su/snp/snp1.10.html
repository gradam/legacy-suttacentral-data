<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="snp1.10"><article><hgroup><h2>Sutta Nipāta 1.10</h2>
<h1>Āḷavakasutta</h1></hgroup><p><a id="p_18Sn_207" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā āḷaviyaṃ viharati āḷavakassa yakkhassa bhavane. Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca:  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi.</p><p><a id="p_18Sn_208" class="ms"></a>
Dutiyampi kho … pe … tatiyampi kho āḷavako yakkho bhagavantaṃ etadavoca:  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi.</p><p><a id="p_18Sn_209" class="ms"></a>
Catutthampi kho āḷavako yakkho bhagavantaṃ etadavoca:  “nikkhama, samaṇā”ti. “Na khvāhaṃ taṃ, āvuso, nikkhamissāmi. Yaṃ te karaṇīyaṃ, taṃ karohī”ti.</p><p><a id="p_18Sn_210" class="ms"></a>
“Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti.</p><p><a id="p_18Sn_211" class="ms"></a>
“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī”ti. Atha kho āḷavako yakkho bhagavantaṃ gāthāya ajjhabhāsi: </p><blockquote class="gatha"><p><a class="sc" id="794"></a><a id="p_18Sn_212" class="ms"></a>
“Kiṃ sūdha vittaṃ purisassa seṭṭhaṃ,<br> Kiṃ su suciṇṇaṃ sukhamāvahāti;<br>
Kiṃ su have sādutaraṃ rasānaṃ,<br>
Kathaṃjīviṃ jīvitamāhu seṭṭhaṃ”. 
</p><p><a class="sc" id="795"></a><a class="brnum" id="br2"></a><a id="p_18Sn_213" class="ms"></a>
“Saddhīdha vittaṃ purisassa seṭṭhaṃ,<br> Dhammo suciṇṇo sukhamāvahāti;<br>
Saccaṃ have sādutaraṃ rasānaṃ,<br>
Paññājīviṃ jīvitamāhu seṭṭhaṃ”. 
</p><p><a class="sc" id="796"></a><a class="brnum" id="br3"></a><a id="p_18Sn_214" class="ms"></a>
“Kathaṃ su tarati oghaṃ,<br> kathaṃ su tarati aṇṇavaṃ;<br>
Kathaṃ su dukkhamacceti,<br>
kathaṃ su parisujjhati”. 
</p><p><a class="sc" id="797"></a><a class="brnum" id="br4"></a><a id="p_18Sn_215" class="ms"></a>
“Saddhāya tarati oghaṃ,<br> appamādena aṇṇavaṃ;<br>
Vīriyena dukkhamacceti,<br>
paññāya parisujjhati”. 
</p><p><a class="sc" id="798"></a><a class="brnum" id="br5"></a><a id="p_18Sn_216" class="ms"></a>
“Kathaṃ su labhate paññaṃ,<br> kathaṃ su vindate dhanaṃ;<br>
Kathaṃ su kittiṃ pappoti,<br>
kathaṃ mittāni ganthati;<br>
Asmā lokā paraṃ lokaṃ,<br>
kathaṃ pecca na socati”. 
</p><p><a class="sc" id="799"></a><a class="brnum" id="br6"></a><a id="p_18Sn_217" class="ms"></a>
“Saddahāno arahataṃ,<br> dhammaṃ nibbānapattiyā;<br>
Sussūsaṃ labhate paññaṃ,<br>
appamatto vicakkhaṇo. 
</p><p><a class="sc" id="800"></a><a class="brnum" id="br7"></a><a id="p_18Sn_218" class="ms"></a>
Patirūpakārī dhuravā,<br> uṭṭhātā vindate dhanaṃ;<br>
Saccena kittiṃ pappoti,<br>
dadaṃ mittāni ganthati. 
</p><p><a class="sc" id="801"></a><a class="brnum" id="br8"></a><a id="p_18Sn_219" class="ms"></a>
Yassete caturo dhammā,<br> saddhassa gharamesino;<br>
Saccaṃ dhammo dhiti cāgo,<br>
sa ve pecca na socati. 
</p><p><a class="sc" id="802"></a><a class="brnum" id="br9"></a><a id="p_18Sn_220" class="ms"></a>
Iṅgha aññepi pucchassu,<br> puthū samaṇabrāhmaṇe;<br>
Yadi saccā damā cāgā,<br>
khantyā bhiyyodha vijjati”. 
</p><p><a class="sc" id="803"></a><a class="brnum" id="br10"></a><a id="p_18Sn_221" class="ms"></a>
“Kathaṃ nu dāni puccheyyaṃ,<br> Puthū samaṇabrāhmaṇe;<br>
Yohaṃ ajja pajānāmi,<br>
Yo attho samparāyiko. 
</p><p><a class="sc" id="804"></a><a class="brnum" id="br11"></a><a id="p_18Sn_222" class="ms"></a>
Atthāya vata me buddho,<br> Vāsāyāḷavimāgamā;<br>
Yohaṃ ajja pajānāmi,<br>
Yattha dinnaṃ mahapphalaṃ. 
</p><p><a class="sc" id="805"></a><a class="brnum" id="br12"></a><a id="p_18Sn_223" class="ms"></a>
So ahaṃ vicarissāmi,<br> Gāmā gāmaṃ purā puraṃ;<br>
Namassamāno sambuddhaṃ,<br>
Dhammassa ca sudhammatan”ti. 
</p>
</blockquote>
<p class="endsection">Āḷavakasuttaṃ dasamaṃ.</p>
</article></section><a class="previous" href="/snp1.9/pi/">◀ Sutta Nipāta  1.9</a><a class="top" href="#"> ▲ TOP </a><a class="next" href="/snp1.11/pi/">Sutta Nipāta  1.11 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Uragavagga</div>
<div class="hidden">
Āḷavakasutta</div>
</div>
</body>
</html>