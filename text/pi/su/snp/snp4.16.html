<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="snp4.16">
<article>
<div class="hgroup"><p class="division">Sutta Nipāta 4.16</p>
<h1>Sāriputtasutta</h1></div>
<blockquote class="gatha"> <span class="speaker">(iccāyasmā sāriputto):</span><p><a class="sc" id="870"></a><a id="p_18Sn_1138" class="ms"></a> “Na me diṭṭho ito pubbe,<br> Na suto uda kassaci;<br>
Evaṃ vagguvado satthā,<br>
Tusitā gaṇimāgato. 
</p><p><a class="sc" id="871"></a><a class="brnum" id="br2"></a><a id="p_18Sn_1139" class="ms"></a>
Sadevakassa lokassa,<br> yathā dissati cakkhumā;<br>
Sabbaṃ tamaṃ vinodetvā,<br>
ekova ratimajjhagā. 
</p><p><a class="sc" id="872"></a><a class="brnum" id="br3"></a><a id="p_18Sn_1140" class="ms"></a>
Taṃ buddhaṃ asitaṃ tādiṃ,<br> akuhaṃ gaṇimāgataṃ;<br>
Bahūnamidha baddhānaṃ,<br>
atthi pañhena āgamaṃ. 
</p><p><a class="sc" id="873"></a><a class="brnum" id="br4"></a><a id="p_18Sn_1141" class="ms"></a>
Bhikkhuno vijigucchato,<br> bhajato rittamāsanaṃ;<br>
Rukkhamūlaṃ susānaṃ vā,<br>
pabbatānaṃ guhāsu vā. 
</p><p><a class="sc" id="874"></a><a class="brnum" id="br5"></a><a id="p_18Sn_1142" class="ms"></a>
Uccāvacesu sayanesu,<br> kīvanto tattha bheravā;<br>
Yehi bhikkhu na vedheyya,<br>
nigghose sayanāsane. 
</p><p><a class="sc" id="875"></a><a class="brnum" id="br6"></a><a id="p_18Sn_1143" class="ms"></a>
Katī parissayā loke,<br> gacchato agataṃ disaṃ;<br>
Ye bhikkhu abhisambhave,<br>
pantamhi sayanāsane. 
</p><p><a class="sc" id="876"></a><a class="brnum" id="br7"></a><a id="p_18Sn_1144" class="ms"></a>
Kyāssa byappathayo assu,<br> kyāssassu idha gocarā;<br>
Kāni sīlabbatānāssu,<br>
pahitattassa bhikkhuno. 
</p><p><a class="sc" id="877"></a><a class="brnum" id="br8"></a><a id="p_18Sn_1145" class="ms"></a>
Kaṃ so sikkhaṃ samādāya,<br> ekodi nipako sato;<br>
Kammāro rajatasseva,<br>
niddhame malamattano”. 
</p>
<span class="speaker">(sāriputtāti bhagavā):</span><p><a class="sc" id="878"></a><a class="brnum" id="br9"></a><a id="p_18Sn_1146" class="ms"></a> “Vijigucchamānassa yadidaṃ phāsu,<br> Rittāsanaṃ sayanaṃ sevato ce;<br>
Sambodhikāmassa yathānudhammaṃ,<br>
Taṃ te pavakkhāmi yathā pajānaṃ. 
</p><p><a class="sc" id="879"></a><a class="brnum" id="br10"></a><a id="p_18Sn_1147" class="ms"></a>
Pañcannaṃ dhīro bhayānaṃ na bhāye,<br> Bhikkhu sato sapariyantacārī;<br>
Ḍaṃsādhipātānaṃ sarīsapānaṃ,<br>
Manussaphassānaṃ catuppadānaṃ. 
</p><p><a class="sc" id="880"></a><a class="brnum" id="br11"></a><a id="p_18Sn_1148" class="ms"></a>
Paradhammikānampi na santaseyya,<br> Disvāpi tesaṃ bahubheravāni;<br>
Athāparāni abhisambhaveyya,<br>
Parissayāni kusalānuesī. 
</p><p><a class="sc" id="881"></a><a class="brnum" id="br12"></a><a id="p_18Sn_1149" class="ms"></a>
Ātaṅkaphassena khudāya phuṭṭho,<br> Sītaṃ athuṇhaṃ adhivāsayeyya;<br>
So tehi phuṭṭho bahudhā anoko,<br>
Viriyaṃ parakkammadaḷhaṃ kareyya. 
</p><p><a class="sc" id="882"></a><a class="brnum" id="br13"></a><a id="p_18Sn_1150" class="ms"></a>
Theyyaṃ na kāre na musā bhaṇeyya,<br> Mettāya phasse tasathāvarāni;<br>
Yadāvilattaṃ manaso vijaññā,<br>
Kaṇhassa pakkhoti vinodayeyya. 
</p><p><a class="sc" id="883"></a><a class="brnum" id="br14"></a><a id="p_18Sn_1151" class="ms"></a>
Kodhātimānassa vasaṃ na gacche,<br> Mūlampi tesaṃ palikhañña tiṭṭhe;<br>
Athappiyaṃ vā pana appiyaṃ vā,<br>
Addhā bhavanto abhisambhaveyya. 
</p><p><a class="sc" id="884"></a><a class="brnum" id="br15"></a><a id="p_18Sn_1152" class="ms"></a>
Paññaṃ purakkhatvā kalyāṇapīti,<br> Vikkhambhaye tāni parissayāni;<br>
Aratiṃ sahetha sayanamhi pante,<br>
Caturo sahetha paridevadhamme. 
</p><p><a class="sc" id="885"></a><a class="brnum" id="br16"></a><a id="p_18Sn_1153" class="ms"></a>
Kiṃsū asissāmi kuva vā asissaṃ,<br> Dukkhaṃ vata settha kvajja sessaṃ;<br>
Ete vitakke paridevaneyye,<br>
Vinayetha sekho aniketacārī. 
</p><p><a class="sc" id="886"></a><a class="brnum" id="br17"></a><a id="p_18Sn_1154" class="ms"></a>
Annañca laddhā vasanañca kāle,<br> Mattaṃ so jaññā idha tosanatthaṃ;<br>
So tesu gutto yatacāri gāme,<br>
Rusitopi vācaṃ pharusaṃ na vajjā. 
</p><p><a class="sc" id="887"></a><a class="brnum" id="br18"></a><a id="p_18Sn_1155" class="ms"></a>
Okkhittacakkhu na ca pādalolo,<br> Jhānānuyutto bahujāgarassa;<br>
Upekkhamārabbha samāhitatto,<br>
Takkāsayaṃ kukkucciyūpachinde. 
</p><p><a class="sc" id="888"></a><a class="brnum" id="br19"></a><a id="p_18Sn_1156" class="ms"></a>
Cudito vacībhi satimābhinande,<br> Sabrahmacārīsu khilaṃ pabhinde;<br>
Vācaṃ pamuñce kusalaṃ nātivelaṃ,<br>
Janavādadhammāya na cetayeyya. 
</p><p><a class="sc" id="889"></a><a class="brnum" id="br20"></a><a id="p_18Sn_1157" class="ms"></a>
Athāparaṃ pañca rajāni loke,<br> Yesaṃ satīmā vinayāya sikkhe;<br>
Rūpesu saddesu atho rasesu,<br>
Gandhesu phassesu sahetha rāgaṃ. 
</p><p><a class="sc" id="890"></a><a class="brnum" id="br21"></a><a id="p_18Sn_1158" class="ms"></a>
Etesu dhammesu vineyya chandaṃ,<br> Bhikkhu satimā suvimuttacitto;<br>
Kālena so sammā dhammaṃ parivīmaṃsamāno,<br>
Ekodibhūto vihane tamaṃ so”ti. 
</p>
</blockquote>
<p class="endsection">Sāriputtasuttaṃ soḷasamaṃ.</p>
<p class="endsutta">Aṭṭhakavaggo catuttho.</p><blockquote class="uddanagatha"><p><a id="p_18Sn_1162" class="ms"></a>
Kāmaṃ guhañca duṭṭhā ca,<br> suddhañca paramā jarā;<br>
Metteyyo ca pasūro ca,<br>
māgaṇḍi purābhedanaṃ.
</p><p><a id="p_18Sn_1163" class="ms"></a>
Kalahaṃ dve ca byūhāni,<br> punadeva tuvaṭṭakaṃ;<br>
Attadaṇḍavaraṃ suttaṃ,<br>
therapuṭṭhena soḷasa;<br>
Iti etāni suttāni,<br>
sabbānaṭṭhakavaggikāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>

<a class="previous" href="/pi/snp4.15">◀ Sutta Nipāta  4.15</a><a class="top" href="#"> ▲ TOP </a><a class="next" href="/pi/snp5.1">Sutta Nipāta  5.1 ▶</a>
</div>
<div class="hidden">
Sāriputtasutta</div>
</section>
</div>
</body>
</html>