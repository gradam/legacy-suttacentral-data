<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta">
<article>
<div id="it81" class="hgroup"><p class="division">Itivuttaka 81</p>
<h1>Sakkārasutta</h1></div>
<p><a id="p_18It_541" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_542" class="ms"></a><a class="sc" id="2"></a>
“Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p><p><a id="p_18It_543" class="ms"></a><a class="sc" id="3"></a>
Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p><p><a id="p_18It_544" class="ms"></a><a class="sc" id="4"></a>
Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p><p><a id="p_18It_545" class="ms"></a><a class="sc" id="5"></a>
Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi; () api ca, bhikkhave, yadeva me sāmaṃ ñātaṃ sāmaṃ diṭṭhaṃ sāmaṃ viditaṃ tamevāhaṃ vadāmi.</p><p><a id="p_18It_546" class="ms"></a><a class="sc" id="6"></a>
Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p><p><a id="p_18It_547" class="ms"></a><a class="sc" id="7"></a>
Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p><p><a id="p_18It_548" class="ms"></a><a class="sc" id="8"></a>
Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_549" class="ms"></a><a class="sc" id="9"></a>
“Yassa sakkariyamānassa,<br> asakkārena cūbhayaṃ;<br>
Samādhi na vikampati,<br>
appamādavihārino.
</p><p><a id="p_18It_550" class="ms"></a><a class="sc" id="10"></a>
Taṃ jhāyinaṃ sātatikaṃ,<br> sukhumadiṭṭhivipassakaṃ;<br>
Upādānakkhayārāmaṃ,<br>
āhu sappuriso itī”ti.
</p>
</blockquote><p><a id="p_18It_551" class="ms"></a><a class="sc" id="11"></a>
Ayampi attho vutto bhagavatā, iti me sutanti.</p>
<p class="endsection">Dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Tikanipāta</span>
<span class="hidden">
Catutthavagga</span>
<span class="hidden">
Sakkārasutta</span>
</div>
</section>
<a class="previous" href="/pi/it80">◀ Itivuttaka  80</a><a class="top" href="#"> ▲ TOP </a><a class="next" href="/pi/it82">Itivuttaka  82 ▶</a></div>
</body>
</html>