<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<hgroup id="it27">
<h2>Itivuttaka 27</h2>
<h1>Mettābhāvanāsutta</h1>
</hgroup>
<p><a id="p_18It_155" class="ms"></a>
<a class="sc" id="1"></a>
Vuttañhetaṃ bhagavatā vuttamarahatāti me sutaṃ: </p>
<p><a id="p_18It_156" class="ms"></a>
<a class="sc" id="2"></a>
“Yāni kānici, bhikkhave, opadhikāni puññakiriyavatthūni sabbāni tāni
mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti
adhiggahetvā bhāsate ca tapate ca virocati ca.</p>
<p><a id="p_18It_157" class="ms"></a>
<a class="sc" id="3"></a>
Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya
kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca
virocati ca; evamevaṃ kho, bhikkhave, yāni kānici opadhikāni
puññakiriyavatthūni sabbāni tāni mettāya cetovimuttiyā kalaṃ nāgghanti
soḷasiṃ, mettāyeva tāni cetovimutti adhiggahetvā bhāsate ca tapate ca
virocati ca.</p>
<p><a id="p_18It_158" class="ms"></a>
<a class="sc" id="4"></a>
Seyyathāpi, bhikkhave, vassānaṃ pacchime māse saradasamaye viddhe
vigatavalāhake deve ādicco nabhaṃ abbhussakkamāno sabbaṃ ākāsagataṃ
tamagataṃ abhivihacca bhāsate ca tapate ca virocati ca; evamevaṃ kho,
bhikkhave, yāni kānici opadhikāni puññakiriyavatthūni sabbāni tāni mettāya
cetovimuttiyā kalaṃ nāgghanti soḷasiṃ, mettāyeva tāni cetovimutti
adhiggahetvā bhāsate ca tapate ca virocati ca.</p>
<p><a id="p_18It_159" class="ms"></a>
<a class="sc" id="5"></a>
Seyyathāpi, bhikkhave, rattiyā paccūsasamayaṃ osadhitārakā bhāsate ca
tapate ca virocati ca; evamevaṃ kho, bhikkhave, yāni kānici opadhikāni
puññakiriyavatthūni sabbāni tāni mettāya cetovimuttiyā kalaṃ nāgghanti
soḷasiṃ, mettāyeva tāni cetovimutti adhiggahetvā bhāsate ca tapate ca
virocati cā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a id="p_18It_160" class="ms"></a>
<a class="sc" id="6"></a>
“Yo ca mettaṃ bhāvayati,<br>
appamāṇaṃ paṭissato;<br>
Tanū saṃyojanā honti,<br>
passato upadhikkhayaṃ.</p>
<p><a id="p_18It_161" class="ms"></a>
<a class="sc" id="7"></a>
Ekampi ce pāṇamaduṭṭhacitto,<br>
Mettāyati kusalo tena hoti;<br>
Sabbe ca pāṇe manasānukampaṃ,<br>
Pahūtamariyo pakaroti puññaṃ.</p>
<p><a id="p_18It_162" class="ms"></a>
<a class="sc" id="8"></a>
Ye sattasaṇḍaṃ pathaviṃ vijitvā,<br>
Rājisayo yajamānānupariyagā;<br>
Assamedhaṃ purisamedhaṃ,<br>
Sammāpāsaṃ vājapeyyaṃ niraggaḷaṃ.</p>
<p><a id="p_18It_163" class="ms"></a>
<a class="sc" id="9"></a>
Mettassa cittassa subhāvitassa,<br>
Kalampi te nānubhavanti soḷasiṃ;<br>
Candappabhā tāragaṇāva sabbe.</p>
<p><a id="p_18It_164" class="ms"></a>
<a class="sc" id="10"></a>
Yo na hanti na ghāteti,<br>
na jināti na jāpaye;<br>
Mettaṃso sabbabhūtesu,<br>
veraṃ tassa na kenacī”ti.</p>
</blockquote>
<p><a id="p_18It_165" class="ms"></a>
<a class="sc" id="11"></a>
Ayampi attho vutto bhagavatā, iti me sutanti.</p>
<p class="endsection">
Sattamaṃ.</p>
<p class="endsection">
Tatiyo vaggo.</p>
<blockquote class="uddanagatha">
<p><a id="p_18It_169" class="ms"></a>
<a class="sc" id="12"></a>
Cittaṃ mettaṃ ubho atthe,<br>
puñjaṃ vepullapabbataṃ;<br>
Sampajānamusāvādo,<br>
dānañca mettabhāvanā.</p>
<p><a id="p_18It_170" class="ms"></a>
<a class="sc" id="13"></a>
Sattimāni ca suttāni,<br>
purimāni ca vīsati;<br>
Ekadhammesu suttantā,<br>
sattavīsatisaṅgahāti.</p>
</blockquote>
<p class="endsutta">
Ekakanipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Ekakanipāta</div>
</section>
<a class="previous" href="/it26/pi/">◀ Itivuttaka  26</a>
<a class="top" href="#"> ▲ TOP </a>
<a class="next" href="/it28/pi/">Itivuttaka  28 ▶</a>
</div>
<div class="hidden">Tatiyavagga</div>
<div class="hidden">Mettābhāvanāsutta</div>
</div>
</body>
</html>
