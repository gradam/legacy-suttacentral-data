<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta"><article><hgroup id="it24"><h2>Itivuttaka 24</h2>
<h1>Aṭṭhipuñjasutta</h1></hgroup><p><a id="p_18It_134" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_135" class="ms"></a><a class="sc" id="2"></a>
“Ekapuggalassa, bhikkhave, kappaṃ sandhāvato saṃsarato siyā evaṃ mahā aṭṭhikaṅkalo aṭṭhipuñjo aṭṭhirāsi yathāyaṃ vepullo pabbato, sace saṃhārako assa, sambhatañca na vinasseyyā”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_136" class="ms"></a><a class="sc" id="3"></a>
“Ekassekena kappena,<br> puggalassaṭṭhisañcayo;<br>
Siyā pabbatasamo rāsi,<br>
iti vuttaṃ mahesinā.
</p><p><a id="p_18It_137" class="ms"></a><a class="sc" id="4"></a>
So kho panāyaṃ akkhāto,<br> vepullo pabbato mahā;<br>
Uttaro gijjhakūṭassa,<br>
magadhānaṃ giribbaje.
</p><p><a id="p_18It_138" class="ms"></a><a class="sc" id="5"></a>
Yato ca ariyasaccāni,<br> sammappaññāya passati;<br>
Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyañcaṭṭhaṅgikaṃ maggaṃ,<br>
dukkhūpasamagāminaṃ.
</p><p><a id="p_18It_139" class="ms"></a><a class="sc" id="6"></a>
Sa sattakkhattuṃ paramaṃ,<br> sandhāvitvāna puggalo;<br>
Dukkhassantakaro hoti,<br>
sabbasaṃyojanakkhayā”ti.
</p>
</blockquote><p><a id="p_18It_140" class="ms"></a><a class="sc" id="7"></a>
Ayampi attho vutto bhagavatā, iti me sutanti.</p>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Ekakanipāta</div>
</section>
<a class="previous" href="/it23/pi/">◀ Itivuttaka  23</a><a class="top" href="#"> ▲ TOP </a><a class="next" href="/it25/pi/">Itivuttaka  25 ▶</a>
</div>
<div class="hidden">
Tatiyavagga</div>
<div class="hidden">
Aṭṭhipuñjasutta</div>
</div>
</body>
</html>