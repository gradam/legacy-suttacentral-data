<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta"><article><hgroup id="it70"><h2>Itivuttaka 70</h2>
<h1>Micchādiṭṭhikasutta</h1></hgroup><p><a id="p_18It_449" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_450" class="ms"></a><a class="sc" id="2"></a>
“Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchā­diṭṭhi­kamma­samā­dānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p><p><a id="p_18It_451" class="ms"></a><a class="sc" id="3"></a>
Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchā­diṭṭhi­kamma­samā­dānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</p><p><a id="p_18It_452" class="ms"></a><a class="sc" id="4"></a>
Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchā­diṭṭhi­kamma­samā­dānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_453" class="ms"></a><a class="sc" id="5"></a>
“Micchā manaṃ paṇidhāya,<br> micchā vācañca bhāsiya;<br>
Micchā kammāni katvāna,<br>
kāyena idha puggalo.
</p><p><a id="p_18It_454" class="ms"></a><a class="sc" id="6"></a>
Appassutāpuññakaro,<br> appasmiṃ idha jīvite;<br>
Kāyassa bhedā duppañño,<br>
nirayaṃ sopapajjatī”ti.
</p>
</blockquote><p><a id="p_18It_455" class="ms"></a><a class="sc" id="7"></a>
Ayampi attho vutto bhagavatā, iti me sutanti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
</section>
<a class="previous" href="/pi/it69">◀ Itivuttaka  69</a><a class="top" href="#"> ▲ TOP </a><a class="next" href="/pi/it71">Itivuttaka  71 ▶</a>
</div>
<div class="hidden">
Tatiyavagga</div>
<div class="hidden">
Micchādiṭṭhikasutta</div>
</div>
</body>
</html>