<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta">
<article>
<div id="it102" class="hgroup"><p class="division">Itivuttaka 102</p>
<h1>Āsavakkhayasutta</h1></div>
<p><a id="p_18It_741" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_742" class="ms"></a><a class="sc" id="2"></a>
“Jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato, kiṃ passato āsavānaṃ khayo hoti? Idaṃ dukkhanti, bhikkhave, jānato passato āsavānaṃ khayo hoti. Ayaṃ dukkhasamudayoti, bhikkhave, jānato passato āsavānaṃ khayo hoti. Ayaṃ dukkhanirodhoti, bhikkhave, jānato passato āsavānaṃ khayo hoti. Ayaṃ dukkhanirodhagāminī paṭipadāti, bhikkhave, jānato passato āsavānaṃ khayo hoti. Evaṃ kho, bhikkhave, jānato evaṃ passato āsavānaṃ khayo hotī”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_743" class="ms"></a><a class="sc" id="3"></a>
“Sekhassa sikkhamānassa,<br> ujumaggānusārino;<br>
Khayasmiṃ paṭhamaṃ ñāṇaṃ,<br>
tato aññā anantarā.
</p><p><a id="p_18It_744" class="ms"></a><a class="sc" id="4"></a>
Tato aññā vimuttassa,<br> vimuttiñāṇamuttamaṃ;<br>
Uppajjati khaye ñāṇaṃ,<br>
khīṇā saṃyojanā iti.
</p><p><a id="p_18It_745" class="ms"></a><a class="sc" id="5"></a>
Na tvevidaṃ kusītena,<br> bālenamavijānatā;<br>
Nibbānaṃ adhigantabbaṃ,<br>
sabbaganthappamocanan”ti.
</p>
</blockquote><p><a id="p_18It_746" class="ms"></a><a class="sc" id="6"></a>
Ayampi attho vutto bhagavatā, iti me sutanti.</p>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Catukkanipāta</div>

<a class="previous" href="/pi/it101">◀ Itivuttaka  101</a><a class="top" href="#"> ▲ TOP </a><a class="next" href="/pi/it103">Itivuttaka  103 ▶</a>
</div>
<div class="hidden">
Brāhmaṇadhammayāgavagga</div>
<div class="hidden">
Āsavakkhayasutta</div>
</section>
</div>
</body>
</html>