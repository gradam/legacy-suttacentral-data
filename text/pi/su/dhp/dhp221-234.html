<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
<div id="menu">
<ul><li><a href="#dhp221">221. Rohinī­khatti­yakaññā­vatthu</a></li>
<li><a href="#dhp222">222. Aññatarabhikkhuvatthu</a></li>
<li><a href="#dhp223">223. Uttarāupāsikavatthu</a></li>
<li><a href="#dhp224">224. Mahāmoggallā­napañhavatthu</a></li>
<li><a href="#dhp225">225. Buddhapitubrāhmaṇavatthu</a></li>
<li><a href="#dhp226">226. Puṇṇadāsīvatthu</a></li>
<li><a href="#dhp227">227. Atulaupāsakavatthu</a></li>
<li><a href="#dhp228">228. Chabbaggiyavatthu</a></li>
</ul></div>
</div>
<section id="vagga"><section class="sutta" id="dhp221"><article><hgroup><h2>Dhammapada 221–​234.</h2>
<h3>Kodhavagga</h3><h1>221. Rohinī­khatti­yakaññā­vatthu</h1></hgroup><blockquote class="gatha"><p><a id="p_18Dh_240" class="ms"></a><a class="msdiv" id="msdiv_221"></a><a class="sc" id="1"></a> Kodhaṃ jahe vippajaheyya mānaṃ,<br> Saṃyojanaṃ sabbamatikkameyya;<br>
Taṃ nāmarūpasmimasajjamānaṃ,<br>
Akiñcanaṃ nānupatanti dukkhā.
</p>
</blockquote></article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Kodhavagga</div>
</section>
<section class="sutta" id="dhp222"><article><hgroup><h1>222. Aññatarabhikkhuvatthu</h1></hgroup><blockquote class="gatha"><p><a id="p_18Dh_241" class="ms"></a><a class="msdiv" id="msdiv_222"></a><a class="sc" id="1"></a>
Yo ve uppatitaṃ kodhaṃ,<br> rathaṃ bhantaṃva vāraye;<br>
Tamahaṃ sārathiṃ brūmi,<br>
rasmiggāho itaro jano.
</p>
</blockquote></article>
</section>
<section class="sutta" id="dhp223"><article><hgroup><h1>223. Uttarāupāsikavatthu</h1></hgroup><blockquote class="gatha"><p><a id="p_18Dh_242" class="ms"></a><a class="msdiv" id="msdiv_223"></a><a class="sc" id="1"></a>
Akkodhena jine kodhaṃ,<br> asādhuṃ sādhunā jine;<br>
Jine kadariyaṃ dānena,<br>
saccenālikavādinaṃ.
</p>
</blockquote></article>
</section>
<section class="sutta" id="dhp224"><article><hgroup><h1>224. Mahāmoggallā­napañhavatthu</h1></hgroup><blockquote class="gatha"><p><a id="p_18Dh_243" class="ms"></a><a class="msdiv" id="msdiv_224"></a><a class="sc" id="1"></a>
Saccaṃ bhaṇe na kujjheyya,<br> dajjā appampi yācito;<br>
Etehi tīhi ṭhānehi,<br>
gacche devāna santike.
</p>
</blockquote></article>
</section>
<section class="sutta" id="dhp225"><article><hgroup><h1>225. Buddhapitubrāhmaṇavatthu</h1></hgroup><blockquote class="gatha"><p><a id="p_18Dh_244" class="ms"></a><a class="msdiv" id="msdiv_225"></a><a class="sc" id="1"></a>
Ahiṃsakā ye munayo,<br> niccaṃ kāyena saṃvutā;<br>
Te yanti accutaṃ ṭhānaṃ,<br>
yattha gantvā na socare.
</p>
</blockquote></article>
</section>
<section class="sutta" id="dhp226"><article><hgroup><h1>226. Puṇṇadāsīvatthu</h1></hgroup><blockquote class="gatha"><p><a id="p_18Dh_245" class="ms"></a><a class="msdiv" id="msdiv_226"></a><a class="sc" id="1"></a>
Sadā jāgaramānānaṃ,<br> ahorattānusikkhinaṃ;<br>
Nibbānaṃ adhimuttānaṃ,<br>
atthaṃ gacchanti āsavā.
</p>
</blockquote></article>
</section>
<section class="sutta" id="dhp227"><article><hgroup><h1>227. Atulaupāsakavatthu</h1></hgroup><blockquote class="gatha"><p><a id="p_18Dh_246" class="ms"></a><a class="msdiv" id="msdiv_227"></a><a class="sc" id="1"></a>
Porāṇametaṃ atula,<br> netaṃ ajjatanāmiva;<br>
Nindanti tuṇhimāsīnaṃ,<br>
nindanti bahubhāṇinaṃ;<br>
Mitabhāṇimpi nindanti,<br>
natthi loke anindito.
</p><p><a id="p_18Dh_247" class="ms"></a><a class="msdiv" id="msdiv_228"></a><a class="sc" id="2"></a>
Na cāhu na ca bhavissati,<br> na cetarahi vijjati;<br>
Ekantaṃ nindito poso,<br>
ekantaṃ vā pasaṃsito.
</p><p><a id="p_18Dh_248" class="ms"></a><a class="msdiv" id="msdiv_229"></a><a class="sc" id="3"></a>
Yañce viññū pasaṃsanti,<br> anuvicca suve suve;<br>
Acchiddavuttiṃ medhāviṃ,<br>
paññāsīlasamāhitaṃ.
</p><p><a id="p_18Dh_249" class="ms"></a><a class="msdiv" id="msdiv_230"></a><a class="sc" id="4"></a>
Nikkhaṃ jambonadasseva,<br> ko taṃ ninditumarahati;<br>
Devāpi naṃ pasaṃsanti,<br>
brahmunāpi pasaṃsito.
</p>
</blockquote></article>
</section>
<section class="sutta" id="dhp228"><article><hgroup><h1>228. Chabbaggiyavatthu</h1></hgroup><blockquote class="gatha"><p><a id="p_18Dh_250" class="ms"></a><a class="msdiv" id="msdiv_231"></a><a class="sc" id="1"></a>
Kāyappakopaṃ rakkheyya,<br> kāyena saṃvuto siyā;<br>
Kāyaduccaritaṃ hitvā,<br>
kāyena sucaritaṃ care.
</p><p><a id="p_18Dh_251" class="ms"></a><a class="msdiv" id="msdiv_232"></a><a class="sc" id="2"></a>
Vacīpakopaṃ rakkheyya,<br> vācāya saṃvuto siyā;<br>
Vacīduccaritaṃ hitvā,<br>
vācāya sucaritaṃ care.
</p><p><a id="p_18Dh_252" class="ms"></a><a class="msdiv" id="msdiv_233"></a><a class="sc" id="3"></a>
Manopakopaṃ rakkheyya,<br> manasā saṃvuto siyā;<br>
Manoduccaritaṃ hitvā,<br>
manasā sucaritaṃ care.
</p><p><a id="p_18Dh_253" class="ms"></a><a class="msdiv" id="msdiv_234"></a><a class="sc" id="4"></a>
Kāyena saṃvutā dhīrā,<br> atho vācāya saṃvutā;<br>
Manasā saṃvutā dhīrā,<br>
te ve suparisaṃvutā.
</p>
</blockquote>
<p class="endsection">Kodhavaggo sattarasamo.</p>
</article>
</section>
</section>
<a class="previous" href="/pi/dhp209-220">◀ Dhammapada  209–​220</a><a class="top" href="#"> ▲ TOP </a><a class="next" href="/pi/dhp235-255">Dhammapada  235–​255 ▶</a>
</div>
<div class="hidden">
Rohinī­khatti­yakaññā­vatthu</div>
</div>
</body>
</html>