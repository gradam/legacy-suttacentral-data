<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc15">
<article>
<hgroup>
<h1>Anāpucchāpakkamanasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Rattandhakāravagga</span><span class="hidden">Anāpucchāpakkamanasikkhāpada</span>
<p>
<a class="sc" id="1"></a>
<a class="ms" id="p_2V_2721"></a>
<a class="msdiv" id="msdiv854"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena aññatarā bhikkhunī aññatarassa kulassa kulūpikā
hoti niccabhattikā. Atha kho sā bhikkhunī pubbaṇhasamayaṃ nivāsetvā
pattacīvaramādāya yena taṃ kulaṃ tenupasaṅkami; upasaṅkamitvā āsane nisīditvā
sāmike anāpucchā pakkāmi. Tassa kulassa dāsī gharaṃ sammajjantī taṃ āsanaṃ
bhājanantarikāya pakkhipi. Manussā taṃ āsanaṃ apassantā taṃ bhikkhuniṃ
etadavocuṃ—  “kahaṃ taṃ, ayye, āsanan”ti? “Nāhaṃ taṃ, āvuso, āsanaṃ passāmī”ti.
“Dethāyye, taṃ āsanan”ti paribhāsitvā niccabhattaṃ pacchindiṃsu. Atha kho te
manussā gharaṃ sodhentā taṃ āsanaṃ bhājanantarikāya passitvā taṃ bhikkhuniṃ
khamāpetvā niccabhattaṃ paṭṭhapesuṃ.</p>
<p>
<a class="sc" id="2"></a>
<a class="ms" id="p_2V_2722"></a>
Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo
appicchā…pe…  tā ujjhāyanti khiyyanti vipācenti—  “kathañhi nāma bhikkhunī
purebhattaṃ kulāni upasaṅkamitvā āsane nisīditvā sāmike anāpucchā
pakkamissatī”ti…pe…  “saccaṃ kira, bhikkhave, bhikkhunī purebhattaṃ kulāni
upasaṅkamitvā āsane nisīditvā sāmike anāpucchā pakkamatī”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma, bhikkhave bhikkhunī
purebhattaṃ kulāni upasaṅkamitvā āsane nisīditvā sāmike anāpucchā pakkamissati.
Netaṃ, bhikkhave, appasannānaṃ vā pasādāya…pe…  evañca pana, bhikkhave,
bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_2723"></a>
<a class="msdiv" id="msdiv855"></a>
<strong>“Yā pana bhikkhunī purebhattaṃ kulāni upasaṅkamitvā āsane nisīditvā
sāmike anāpucchā pakkameyya, pācittiyan”</strong>
ti. (<em>15</em>:<strong>70</strong>)</p>
<ul>
<li>
<a class="ms" id="p_2V_2724"></a>
<a class="msdiv" id="msdiv856"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2725"></a>
<span class="term">Purebhattaṃ</span>
<span class="gloss">nāma aruṇuggamanaṃ upādāya yāva majjhanhikā. </span>
nāma aruṇuggamanaṃ upādāya yāva majjhanhikā.</li>
</ul>
<ul>
<li>
<a class="ms" id="p_2V_2726"></a>
<span class="term">Kulaṃ</span>
<span class="gloss">nāma cattāri kulāni—  khattiyakulaṃ, brāhmaṇakulaṃ,
vessakulaṃ, suddakulaṃ. </span>
nāma cattāri kulāni—  khattiyakulaṃ, brāhmaṇakulaṃ, vessakulaṃ, suddakulaṃ.
<span class="term">Upasaṅkamitvā</span>
<span class="gloss">ti tattha gantvā. </span>ti tattha gantvā.</li>
</ul>
<ul>
<li>
<a class="ms" id="p_2V_2727"></a>
<span class="term">Āsanaṃ</span>
<span class="gloss">nāma pallaṅkassa okāso vuccati. </span>
nāma pallaṅkassa okāso vuccati.
<span class="term">Nisīditvā</span>
<span class="gloss">ti tasmiṃ nisīditvā. </span>ti tasmiṃ nisīditvā.</li>
</ul>
<ul>
<li>
<a class="ms" id="p_2V_2728"></a>
<span class="term">Sāmike anāpucchā pakkameyyā</span>
<span class="gloss">ti yo tasmiṃ kule manusso viññū taṃ anāpucchā anovassakaṃ
atikkāmentiyā āpatti pācittiyassa. Ajjhokāse upacāraṃ atikkāmentiyā āpatti
pācittiyassa. </span>ti yo tasmiṃ kule manusso viññū taṃ anāpucchā anovassakaṃ
atikkāmentiyā āpatti pācittiyassa. Ajjhokāse upacāraṃ atikkāmentiyā āpatti
pācittiyassa.</li>
</ul>
<p>
<a class="sc" id="4"></a>
<a class="ms" id="p_2V_2729"></a>
<a class="msdiv" id="msdiv857"></a>
Anāpucchite anāpucchitasaññā pakkamati, āpatti pācittiyassa. Anāpucchite
vematikā pakkamati, āpatti pācittiyassa. Anāpucchite āpucchitasaññā pakkamati,
āpatti pācittiyassa.</p>
<p>
<a class="sc" id="5"></a>
<a class="ms" id="p_2V_2730"></a>
Pallaṅkassa anokāse āpatti dukkaṭassa. Āpucchite anāpucchitasaññā, āpatti
dukkaṭassa. Āpucchite vematikā, āpatti dukkaṭassa. Āpucchite āpucchitasaññā,
anāpatti.</p>
<p>
<a class="sc" id="6"></a>
<a class="ms" id="p_2V_2731"></a>
<a class="msdiv" id="msdiv858"></a>
Anāpatti—  āpucchā gacchati, asaṃhārime, gilānāya, āpadāsu, ummattikāya,
ādikammikāyāti.</p>
<p class="endsutta">
<a class="ms" id="p_2V_2732"></a>
Pañcamasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>