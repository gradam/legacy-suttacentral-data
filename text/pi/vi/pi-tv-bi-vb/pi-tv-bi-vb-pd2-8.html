<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pd2-8">
<article>
<hgroup>
<h1>Tela-madhu-phāṇita-maccha-maṃsa-khīra-dadhiviññāpanasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Pāṭidesanīyakaṇḍa</span><span class="hidden">Tela-madhu-phāṇita-maccha-maṃsa-khīra-dadhiviññāpanasikkhāpada</span>
<p>
<a class="sc" id="1"></a>
<a class="ms" id="p_2V_3544"></a>
<a class="msdiv" id="msdiv1234"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhuniyo telaṃ viññāpetvā
bhuñjanti…pe…  madhuṃ viññāpetvā bhuñjanti…pe…  phāṇitaṃ viññāpetvā
bhuñjanti…pe…  macchaṃ viññāpetvā bhuñjanti…pe…  maṃsaṃ viññāpetvā
bhuñjanti…pe…  khīraṃ viññāpetvā bhuñjanti…pe…  dadhiṃ viññāpetvā bhuñjanti.
Manussā ujjhāyanti khiyyanti vipācenti—  “kathañhi nāma bhikkhuniyo dadhiṃ
viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.</p>
<p>
<a class="sc" id="2"></a>
<a class="ms" id="p_2V_3545"></a>
Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ
vipācentānaṃ. Yā tā bhikkhuniyo appicchā…pe…  tā ujjhāyanti khiyyanti
vipācenti—  “kathañhi nāma chabbaggiyā bhikkhuniyo dadhiṃ viññāpetvā
bhuñjissantī”ti…pe…  “saccaṃ kira, bhikkhave, chabbaggiyā bhikkhuniyo dadhiṃ
viññāpetvā bhuñjantī”ti? “Saccaṃ, bhagavā”ti. Vigarahi buddho bhagavā…pe…
kathañhi nāma, bhikkhave, chabbaggiyā bhikkhuniyo dadhiṃ viññāpetvā
bhuñjissanti. Netaṃ, bhikkhave, appasannānaṃ vā pasādāya…pe…  evañca pana,
bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_3546"></a>
<strong>“Yā pana bhikkhunī dadhiṃ viññāpetvā bhuñjeyya, paṭidesetabbaṃ tāya
bhikkhuniyā—  ‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ
paṭidesemī’”</strong>
ti.</p>
<p>
<a class="sc" id="4"></a>
<a class="ms" id="p_2V_3547"></a>
Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p>
<a class="sc" id="5"></a>
<a class="ms" id="p_2V_3548"></a>
<a class="msdiv" id="msdiv1235"></a>
Tena kho pana samayena bhikkhuniyo gilānā honti. Gilānapucchikā bhikkhuniyo
gilānā bhikkhuniyo etadavocuṃ—  “kacci, ayye, khamanīyaṃ, kacci yāpanīyan”ti?
“Pubbe mayaṃ, ayye, dadhiṃ viññāpetvā bhuñjimhā, tena no phāsu hoti; idāni pana
‘bhagavatā paṭikkhittan’ti kukkuccāyantā na viññāpema, tena no na phāsu
hotī”ti…pe…  bhagavato etamatthaṃ ārocesuṃ…pe…  anujānāmi, bhikkhave, gilānāya
bhikkhuniyā dadhiṃ viññāpetvā bhuñjituṃ. Evañca pana, bhikkhave, bhikkhuniyo
imaṃ sikkhāpadaṃ uddisantu— </p>
<p class="rule">
<a class="sc" id="6"></a>
<a class="ms" id="p_2V_3549"></a>
<a class="msdiv" id="msdiv1236"></a>
<strong>“Yā pana bhikkhunī agilānā (telaṃ…pe…  madhuṃ…pe…  phāṇitaṃ…pe…
macchaṃ…pe…  maṃsaṃ…pe…  khīraṃ…pe… ) dadhiṃ viññāpetvā bhuñjeyya,
paṭidesetabbaṃ tāya bhikkhuniyā—  ‘gārayhaṃ, ayye, dhammaṃ āpajjiṃ asappāyaṃ
pāṭidesanīyaṃ, taṃ paṭidesemī’”</strong>
ti. (2--<em>8</em>:<strong>223--229</strong>)</p>
<ul>
<li>
<a class="ms" id="p_2V_3550"></a>
<a class="msdiv" id="msdiv1237"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_3551"></a>
<span class="term">Agilānā</span>
<span class="gloss">nāma yassā vinā dadhinā phāsu hoti. </span>
nāma yassā vinā dadhinā phāsu hoti.</li>
</ul>
<ul>
<li>
<a class="ms" id="p_2V_3552"></a>
<span class="term">Gilānā</span>
<span class="gloss">nāma yassā vinā dadhinā na phāsu hoti. </span>
nāma yassā vinā dadhinā na phāsu hoti.</li>
</ul>
<ul>
<li>
<a class="ms" id="p_2V_3553"></a>
<span class="term">Telaṃ</span>
<span class="gloss">nāma tilatelaṃ sāsapatelaṃ madhukatelaṃ eraṇḍatelaṃ
vasātelaṃ. </span>
nāma tilatelaṃ sāsapatelaṃ madhukatelaṃ eraṇḍatelaṃ vasātelaṃ.</li>
</ul>
<ul>
<li>
<a class="ms" id="p_2V_3554"></a>
<span class="term">Madhu</span>
<span class="gloss">nāma makkhikāmadhu. </span>
nāma makkhikāmadhu.
<span class="term">Phāṇitaṃ</span>
<span class="gloss">nāma ucchumhā nibbattaṃ. </span> nāma ucchumhā nibbattaṃ.
<span class="term">Maccho</span>
<span class="gloss">nāma odako vuccati. </span> nāma odako vuccati.
<span class="term">Maṃsaṃ</span>
<span class="gloss">nāma yesaṃ maṃsaṃ kappati tesaṃ maṃsaṃ. </span> nāma yesaṃ
maṃsaṃ kappati tesaṃ maṃsaṃ.
<span class="term">Khīraṃ</span>
<span class="gloss">nāma gokhīraṃ vā ajikākhīraṃ vā mahiṃsakhīraṃ vā yesaṃ
maṃsaṃ kappati tesaṃ khīraṃ. </span> nāma gokhīraṃ vā ajikākhīraṃ vā
mahiṃsakhīraṃ vā yesaṃ maṃsaṃ kappati tesaṃ khīraṃ.
<span class="term">Dadhi</span>
<span class="gloss">nāma tesaññeva dadhi. </span> nāma tesaññeva dadhi.</li>
</ul>
<p>
<a class="sc" id="7"></a>
<a class="ms" id="p_2V_3555"></a>
Agilānā attano atthāya viññāpeti, payoge dukkaṭaṃ. Paṭilābhena bhuñjissāmīti
paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.</p>
<p>
<a class="sc" id="8"></a>
<a class="ms" id="p_2V_3556"></a>
<a class="msdiv" id="msdiv1238"></a>
Agilānā agilānasaññā dadhiṃ viññāpetvā bhuñjati, āpatti pāṭidesanīyassa.
Agilānā vematikā dadhiṃ viññāpetvā bhuñjati, āpatti pāṭidesanīyassa. Agilānā
gilānasaññā dadhiṃ viññāpetvā bhuñjati, āpatti pāṭidesanīyassa.</p>
<p>
<a class="sc" id="9"></a>
<a class="ms" id="p_2V_3557"></a>
Gilānā agilānasaññā, āpatti dukkaṭassa. Gilānā vematikā, āpatti dukkaṭassa.
Gilānā gilānasaññā anāpatti.</p>
<p>
<a class="sc" id="10"></a>
<a class="ms" id="p_2V_3558"></a>
<a class="msdiv" id="msdiv1239"></a>
Anāpatti—  gilānāya, gilānā hutvā viññāpetvā agilānā bhuñjati, gilānāya sesakaṃ
bhuñjati, ñātakānaṃ pavāritānaṃ, aññassatthāya, attano dhanena, ummattikāya,
ādikammikāyāti.</p>
<p class="endsutta">
<a class="ms" id="p_2V_3559"></a>
Aṭṭhamapāṭidesanīyasikkhāpadaṃ niṭṭhitaṃ.</p>
<p>
<a class="sc" id="11"></a>
<a class="ms" id="p_2V_3560"></a>
Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo pucchāmi—
“kaccittha parisuddhā”? Dutiyampi pucchāmi—  “kaccittha parisuddhā”? Tatiyampi
pucchāmi—  “kaccittha parisuddhā”? Parisuddhetthāyyāyo, tasmā tuṇhī, evametaṃ
dhārayāmīti.</p>
<p class="ENDH3">
<a class="ms" id="p_2V_3561"></a>
Bhikkhunivibhaṅge pāṭidesanīyakaṇḍaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>