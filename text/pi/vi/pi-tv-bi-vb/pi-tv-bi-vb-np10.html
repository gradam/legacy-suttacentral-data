<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-np10">
<article>
<div class="hgroup">
<h1>Puggalikacetāpanasikkhāpada</h1>
</div>
<span class="hidden">Bhikkhunivibhaṅga</span><span class="hidden">Nissaggiyakaṇḍa</span><span class="hidden">Pattavagga</span><span class="hidden">Puggalikacetāpanasikkhāpada</span>
<p>
<a class="sc" id="1"></a>
<a class="ms" id="p_2V_2529"></a>
<a class="msdiv" id="msdiv778"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena thullanandā bhikkhunī bahussutā hoti bhāṇikā
visāradā paṭṭā dhammiṃ kathaṃ kātuṃ. Bahū manussā thullanandaṃ bhikkhuniṃ
payirupāsanti. Tena kho pana samayena thullanandāya bhikkhuniyā pariveṇaṃ
undriyati. Manussā thullanandaṃ bhikkhuniṃ etadavocuṃ—  “kissidaṃ te, ayye,
pariveṇaṃ undriyatī”ti? “Natthāvuso, dāyakā, natthi kārakā”ti. Atha kho te
manussā thullanandāya bhikkhuniyā pariveṇatthāya chandakaṃ saṅgharitvā
thullanandāya bhikkhuniyā parikkhāraṃ adaṃsu. Thullanandā bhikkhunī tena ca
parikkhārena sayampi yācitvā bhesajjaṃ cetāpetvā paribhuñji.</p>
<p>
<a class="sc" id="2"></a>
<a class="ms" id="p_2V_2530"></a>
Manussā jānitvā ujjhāyanti khiyyanti vipācenti—  “kathañhi nāma ayyā
thullanandā aññadatthikena parikkhārena aññuddisikena puggalikena saññācikena
aññaṃ cetāpessatī”ti…pe…  “saccaṃ kira, bhikkhave, thullanandā bhikkhunī
aññadatthikena parikkhārena aññuddisikena puggalikena saññācikena aññaṃ
cetāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma,
bhikkhave, thullanandā bhikkhunī aññadatthikena parikkhārena aññuddisikena
puggalikena saññācikena aññaṃ cetāpessati. Netaṃ, bhikkhave, appasannānaṃ vā
pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_2531"></a>
<a class="msdiv" id="msdiv779"></a>
<strong>“Yā pana bhikkhunī aññadatthikena parikkhārena aññuddisikena
puggalikena saññācikena aññaṃ cetāpeyya, nissaggiyaṃ pācittiyan”</strong>
ti. (<em>10</em>:<strong>35</strong>)</p>
<ul>
<li>
<a class="ms" id="p_2V_2532"></a>
<a class="msdiv" id="msdiv780"></a>
<span class="term">Yā panā</span>
<span class="gloss">ti yā yādisā…pe…  bhikkhunīti…pe…  ayaṃ imasmiṃ atthe
adhippetā bhikkhunīti. </span>ti yā yādisā…pe…  bhikkhunīti…pe…  ayaṃ imasmiṃ
atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2533"></a>
<span class="term">Aññadatthikena parikkhārena aññuddisikenā</span>
<span class="gloss">ti aññassatthāya dinnena. </span>ti aññassatthāya dinnena.</li>
</ul>
<ul>
<li>
<a class="ms" id="p_2V_2534"></a>
<span class="term">Puggalikenā</span>
<span class="gloss">ti ekāya bhikkhuniyā, na saṃghassa, na gaṇassa. </span>ti
ekāya bhikkhuniyā, na saṃghassa, na gaṇassa.</li>
</ul>
<ul>
<li>
<a class="ms" id="p_2V_2535"></a>
<span class="term">Saññācikenā</span>
<span class="gloss">ti sayaṃ yācitvā. </span>ti sayaṃ yācitvā.</li>
</ul>
<ul>
<li>
<a class="ms" id="p_2V_2536"></a>
<span class="term">Aññaṃ cetāpeyyā</span>
<span class="gloss">ti yaṃatthāya dinnaṃ taṃ ṭhapetvā aññaṃ cetāpeti, payoge
dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā
ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye,
aññadatthikena parikkhārena aññuddisikena puggalikena saññācikena aññaṃ
cetāpitaṃ nissaggiyaṃ, imāhaṃ saṃghassa nissajjāmī”ti…pe…  dadeyyā”ti…pe…
dadeyyun”ti…pe…  ayyāya dammī”ti. </span>ti yaṃatthāya dinnaṃ taṃ ṭhapetvā
aññaṃ cetāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ
saṃghassa vā gaṇassa vā ekabhikkhuniyā vā. Evañca pana, bhikkhave,
nissajjitabbaṃ…pe…  “idaṃ me, ayye, aññadatthikena parikkhārena aññuddisikena
puggalikena saññācikena aññaṃ cetāpitaṃ nissaggiyaṃ, imāhaṃ saṃghassa
nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti.</li>
</ul>
<p>
<a class="sc" id="4"></a>
<a class="ms" id="p_2V_2537"></a>
<a class="msdiv" id="msdiv781"></a>
Aññadatthike aññadatthikasaññā aññaṃ cetāpeti, nissaggiyaṃ pācittiyaṃ.
Aññadatthike vematikā aññaṃ cetāpeti, nissaggiyaṃ pācittiyaṃ. Aññadatthike
anaññadatthikasaññā aññaṃ cetāpeti, nissaggiyaṃ pācittiyaṃ. Nissaṭṭhaṃ
paṭilabhitvā yathādāne upanetabbaṃ.</p>
<p>
<a class="sc" id="5"></a>
<a class="ms" id="p_2V_2538"></a>
Anaññadatthike aññadatthikasaññā, āpatti dukkaṭassa. Anaññadatthike vematikā,
āpatti dukkaṭassa. Anaññadatthike anaññadatthikasaññā, anāpatti.</p>
<p>
<a class="sc" id="6"></a>
<a class="ms" id="p_2V_2539"></a>
<a class="msdiv" id="msdiv782"></a>
Anāpatti—  sesakaṃ upaneti, sāmike apaloketvā upaneti, āpadāsu, ummattikāya,
ādikammikāyāti.</p>
<p class="endsutta">
<a class="ms" id="p_2V_2540"></a>
Dasamasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>