<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc67">
<article>
<div class="hgroup">
<h1>Tatiyagihigatasikkhāpada</h1>
</div>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Gabbhinivagga</span><span class="hidden">Tatiyagihigatasikkhāpada</span>
<p>
<a class="sc" id="1"></a>
<a class="ms" id="p_2V_3255"></a>
<a class="msdiv" id="msdiv1101"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena bhikkhuniyo paripuṇṇadvādasavassaṃ gihigataṃ dve
vassāni chasu dhammesu sikkhitasikkhaṃ saṃghena asammataṃ vuṭṭhāpenti.
Bhikkhuniyo evamāhaṃsu—  “etha, sikkhamānā, imaṃ jānātha, imaṃ detha, imaṃ
āharatha, iminā attho, imaṃ kappiyaṃ karothā”ti. Tā evamāhaṃsu—  “na mayaṃ,
ayye, sikkhamānā, bhikkhuniyo mayan”ti.</p>
<p>
<a class="sc" id="2"></a>
<a class="ms" id="p_2V_3256"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi
nāma bhikkhuniyo paripuṇṇadvādasavassaṃ gihigataṃ dve vassāni chasu dhammesu
sikkhitasikkhaṃ saṃghena asammataṃ vuṭṭhāpessantī”ti…pe…  “saccaṃ kira,
bhikkhave, bhikkhuniyo paripuṇṇadvādasavassaṃ gihigataṃ dve vassāni chasu
dhammesu sikkhitasikkhaṃ saṃghena asammataṃ vuṭṭhāpentī”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo
paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ
saṃghena asammataṃ vuṭṭhāpessanti. Netaṃ, bhikkhave, appasannānaṃ vā
pasādāya…pe…  vigarahitvā…pe…  dhammiṃ kathaṃ katvā bhikkhū āmantesi—
“anujānāmi, bhikkhave, paripuṇṇadvādasavassāya gihigatāya dve vassāni chasu
dhammesu sikkhitasikkhāya vuṭṭhānasammutiṃ dātuṃ. Evañca pana, bhikkhave,
dātabbā. Tāya paripuṇṇadvādasavassāya gihigatāya dve vassāni chasu dhammesu
sikkhitasikkhāya saṃghaṃ upasaṅkamitvā ekaṃsaṃ uttarāsaṅgaṃ karitvā
bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassa
vacanīyo—  ‘ahaṃ, ayye, itthannāmā itthannāmāya ayyāya paripuṇṇadvādasavassā
gihigatā dve vassāni chasu dhammesu sikkhitasikkhā, saṃghaṃ vuṭṭhānasammutiṃ
yācāmī’ti. Dutiyampi yācitabbā. Tatiyampi yācitabbā. Byattāya bhikkhuniyā
paṭibalāya saṃgho ñāpetabbo.</p>
<p>
<a class="sc" id="3"></a>
<a class="ms" id="p_2V_3257"></a>
<a class="msdiv" id="msdiv1102"></a>
‘Suṇātu me, ayye, saṃgho. Ayaṃ itthannāmā itthannāmāya ayyāya
paripuṇṇadvādasavassā gihigatā dve vassāni chasu dhammesu sikkhitasikkhā
saṃghaṃ vuṭṭhānasammutiṃ yācati. Yadi saṃghassa pattakallaṃ, saṃgho
itthannāmāya paripuṇṇadvādasavassāya gihigatāya dve vassāni chasu dhammesu
sikkhitasikkhāya vuṭṭhānasammutiṃ dadeyya. Esā ñatti.</p>
<p>
<a class="sc" id="4"></a>
<a class="ms" id="p_2V_3258"></a>
Suṇātu me, ayye, saṃgho. Ayaṃ itthannāmā itthannāmāya ayyāya
paripuṇṇadvādasavassā gihigatā dve vassāni chasu dhammesu sikkhitasikkhā
saṃghaṃ vuṭṭhānasammutiṃ yācati. Saṃgho itthannāmāya paripuṇṇadvādasavassāya
gihigatāya dve vassāni chasu dhammesu sikkhitasikkhāya vuṭṭhānasammutiṃ deti.
Yassā ayyāya khamati itthannāmāya paripuṇṇadvādasavassāya gihigatāya dve
vassāni chasu dhammesu sikkhitasikkhāya vuṭṭhānasammutiyā dānaṃ, sā tuṇhassa;
yassā nakkhamati, sā bhāseyya.</p>
<p>
<a class="sc" id="5"></a>
<a class="ms" id="p_2V_3259"></a>
Dinnā saṃghena itthannāmāya paripuṇṇadvādasavassāya gihigatāya dve vassāni
chasu dhammesu sikkhitasikkhāya vuṭṭhānasammuti. Khamati saṃghassa, tasmā
tuṇhī, evametaṃ dhārayāmī’”ti.</p>
<p>
<a class="sc" id="6"></a>
<a class="ms" id="p_2V_3260"></a>
Atha kho bhagavā tā bhikkhuniyo anekapariyāyena vigarahitvā dubbharatāya…pe…
evañca pana, bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="7"></a>
<a class="ms" id="p_2V_3261"></a>
<a class="msdiv" id="msdiv1103"></a>
<strong>“Yā pana bhikkhunī paripuṇṇadvādasavassaṃ gihigataṃ dve vassāni chasu
dhammesu sikkhitasikkhaṃ saṃghena asammataṃ vuṭṭhāpeyya, pācittiyan”</strong>
ti. (<em>67</em>:<strong>122</strong>)</p>
<ul>
<li>
<a class="ms" id="p_2V_3262"></a>
<a class="msdiv" id="msdiv1104"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_3263"></a>
<span class="term">Paripuṇṇadvādasavassā</span>
<span class="gloss">nāma pattadvādasavassā. </span>
nāma pattadvādasavassā.
<span class="term">Gihigatā</span>
<span class="gloss">nāma purisantaragatā vuccati. </span> nāma purisantaragatā
vuccati.
<span class="term">Dve vassānī</span>
<span class="gloss">ti dve saṃvaccharāni. </span>ti dve saṃvaccharāni.
<span class="term">Sikkhitasikkhā</span>
<span class="gloss">nāma chasu dhammesu sikkhitasikkhā. </span> nāma chasu
dhammesu sikkhitasikkhā.
<span class="term">Asammatā</span>
<span class="gloss">nāma ñattidutiyena kammena vuṭṭhānasammuti na dinnā hoti.
</span> nāma ñattidutiyena kammena vuṭṭhānasammuti na dinnā hoti.
<span class="term">Vuṭṭhāpeyyā</span>
<span class="gloss">ti upasampādeyya. </span>ti upasampādeyya.</li>
</ul>
<p>
<a class="sc" id="8"></a>
<a class="ms" id="p_2V_3264"></a>
“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ
vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā.
Kammavācāpariyosāne upajjhāyāya āpatti pācittiyassa. Gaṇassa ca ācariniyā ca
āpatti dukkaṭassa.</p>
<p>
<a class="sc" id="9"></a>
<a class="ms" id="p_2V_3265"></a>
<a class="msdiv" id="msdiv1105"></a>
Dhammakamme dhammakammasaññā vuṭṭhāpeti, āpatti pācittiyassa. Dhammakamme
vematikā vuṭṭhāpeti, āpatti pācittiyassa. Dhammakamme adhammakammasaññā
vuṭṭhāpeti, āpatti pācittiyassa.</p>
<p>
<a class="sc" id="10"></a>
<a class="ms" id="p_2V_3266"></a>
Adhammakamme dhammakammasaññā, āpatti dukkaṭassa. Adhammakamme vematikā, āpatti
dukkaṭassa. Adhammakamme adhammakammasaññā, āpatti dukkaṭassa.</p>
<p>
<a class="sc" id="11"></a>
<a class="ms" id="p_2V_3267"></a>
<a class="msdiv" id="msdiv1106"></a>
Anāpatti—  paripuṇṇadvādasavassaṃ gihigataṃ dve vassāni chasu dhammesu
sikkhitasikkhaṃ saṃghena sammataṃ vuṭṭhāpeti, ummattikāya, ādikammikāyāti.</p>
<p class="endsutta">
<a class="ms" id="p_2V_3268"></a>
Sattamasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>