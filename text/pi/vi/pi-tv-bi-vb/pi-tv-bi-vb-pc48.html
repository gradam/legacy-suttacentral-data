<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc48">
<article>
<hgroup>
<h1>Āvasathavihārasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Cittāgāravagga</span><span class="hidden">Āvasathavihārasikkhāpada</span>
<p>
<a class="sc" id="1"></a>
<a class="ms" id="p_2V_3061"></a>
<a class="msdiv" id="msdiv1008"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena thullanandā bhikkhunī āvasathaṃ anissajjitvā
cārikaṃ pakkāmi. Tena kho pana samayena thullanandāya bhikkhuniyā āvasatho
ḍayhati. Bhikkhuniyo evamāhaṃsu—  “handāyye, bhaṇḍakaṃ nīharāmā”ti. Ekaccā
evamāhaṃsu—  “na mayaṃ, ayye, nīharissāma. Yaṃ kiñci naṭṭhaṃ sabbaṃ amhe
abhiyuñjissatī”ti. Thullanandā bhikkhunī punadeva taṃ āvasathaṃ paccāgantvā
bhikkhuniyo pucchi—  “apāyye, bhaṇḍakaṃ nīharitthā”ti? “Na mayaṃ, ayye,
nīharimhā”ti. Thullanandā bhikkhunī ujjhāyati khiyyati vipāceti—  “kathañhi
nāma bhikkhuniyo āvasathe ḍayhamāne bhaṇḍakaṃ na nīharissantī”ti.</p>
<p>
<a class="sc" id="2"></a>
<a class="ms" id="p_2V_3062"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi
nāma ayyā thullanandā āvasathaṃ anissajjitvā cārikaṃ pakkamissatī”ti…pe…
“saccaṃ kira, bhikkhave, thullanandā bhikkhunī āvasathaṃ anissajjitvā cārikaṃ
pakkamatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma,
bhikkhave, thullanandā bhikkhunī āvasathaṃ anissajjitvā cārikaṃ pakkamissati.
Netaṃ, bhikkhave, appasannānaṃ vā pasādāya…pe…  evañca pana, bhikkhave,
bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_3063"></a>
<a class="msdiv" id="msdiv1009"></a>
<strong>“Yā pana bhikkhunī āvasathaṃ anissajjitvā cārikaṃ pakkameyya,
pācittiyan”</strong>
ti. (<em>48</em>:<strong>103</strong>)</p>
<ul>
<li>
<a class="ms" id="p_2V_3064"></a>
<a class="msdiv" id="msdiv1010"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_3065"></a>
<span class="term">Āvasatho</span>
<span class="gloss">nāma kavāṭabaddho vuccati. </span>
nāma kavāṭabaddho vuccati.</li>
</ul>
<ul>
<li>
<a class="ms" id="p_2V_3066"></a>
<span class="term">Anissajjitvā cārikaṃ pakkameyyā</span>
<span class="gloss">ti bhikkhuniyā vā sikkhamānāya vā sāmaṇeriyā vā
anissajjitvā parikkhittassa āvasathassa parikkhepaṃ atikkāmentiyā āpatti
pācittiyassa. Aparikkhittassa āvasathassa upacāraṃ atikkāmentiyā āpatti
pācittiyassa. </span>ti bhikkhuniyā vā sikkhamānāya vā sāmaṇeriyā vā
anissajjitvā parikkhittassa āvasathassa parikkhepaṃ atikkāmentiyā āpatti
pācittiyassa. Aparikkhittassa āvasathassa upacāraṃ atikkāmentiyā āpatti
pācittiyassa.</li>
</ul>
<p>
<a class="sc" id="4"></a>
<a class="ms" id="p_2V_3067"></a>
<a class="msdiv" id="msdiv1011"></a>
Anissajjite anissajjitasaññā pakkamati, āpatti pācittiyassa. Anissajjite
vematikā pakkamati, āpatti pācittiyassa. Anissajjite nissajjitasaññā pakkamati,
āpatti pācittiyassa.</p>
<p>
<a class="sc" id="5"></a>
<a class="ms" id="p_2V_3068"></a>
Akavāṭabaddhaṃ anissajjitvā pakkamati, āpatti dukkaṭassa. Nissajjite
anissajjitasaññā, āpatti dukkaṭassa. Nissajjite vematikā, āpatti dukkaṭassa.
Nissajjite nissajjitasaññā, anāpatti.</p>
<p>
<a class="sc" id="6"></a>
<a class="ms" id="p_2V_3069"></a>
<a class="msdiv" id="msdiv1012"></a>
Anāpatti—  nissajjitvā pakkamati, sati antarāye, pariyesitvā na labhati,
gilānāya, āpadāsu, ummattikāya, ādikammikāyāti.</p>
<p class="endsutta">
<a class="ms" id="p_2V_3070"></a>
Aṭṭhamasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>