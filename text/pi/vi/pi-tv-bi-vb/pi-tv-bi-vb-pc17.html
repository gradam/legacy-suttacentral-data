<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc17">
<article>
<hgroup>
<h1>Anāpucchāsantharaṇasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Rattandhakāravagga</span><span class="hidden">Anāpucchāsantharaṇasikkhāpada</span>
<p>
<a class="sc" id="1"></a>
<a class="ms" id="p_2V_2747"></a>
<a class="msdiv" id="msdiv864"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena sambahulā bhikkhuniyo kosalesu janapade sāvatthiṃ
gacchantiyo sāyaṃ aññataraṃ gāmaṃ upagantvā aññataraṃ brāhmaṇakulaṃ
upasaṅkamitvā okāsaṃ yāciṃsu. Atha kho sā brāhmaṇī tā bhikkhuniyo etadavoca—
“āgametha, ayye, yāva brāhmaṇo āgacchatī”ti. Bhikkhuniyo—  “yāva brāhmaṇo
āgacchatī”ti seyyaṃ santharitvā ekaccā nisīdiṃsu ekaccā nipajjiṃsu. Atha kho so
brāhmaṇo rattiṃ āgantvā taṃ brāhmaṇiṃ etadavoca—  “kā imā”ti? “Bhikkhuniyo,
ayyā”ti. “Nikkaḍḍhatha imā muṇḍā bandhakiniyo”ti, gharato nikkaḍḍhāpesi.</p>
<p>
<a class="sc" id="2"></a>
<a class="ms" id="p_2V_2748"></a>
Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Yā
tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma
bhikkhuniyo vikāle kulāni upasaṅkamitvā sāmike anāpucchā seyyaṃ santharitvā
abhinisīdissantipi abhinipajjissantipī”ti…pe…  “saccaṃ kira, bhikkhave,
bhikkhuniyo vikāle kulāni upasaṅkamitvā sāmike anāpucchā seyyaṃ santharitvā
abhinisīdantipi abhinipajjantipī”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma, bhikkhave, bhikkhuniyo vikāle kulāni upasaṅkamitvā
sāmike anāpucchā seyyaṃ santharitvā abhinisīdissantipi abhinipajjissantipi.
Netaṃ, bhikkhave, appasannānaṃ vā pasādāya…pe…  evañca pana, bhikkhave,
bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_2749"></a>
<a class="msdiv" id="msdiv865"></a>
<strong>“Yā pana bhikkhunī vikāle kulāni upasaṅkamitvā sāmike anāpucchā seyyaṃ
santharitvā vā santharāpetvā vā abhinisīdeyya vā abhinipajjeyya vā, pācittiyan”</strong>
ti. (<em>17</em>:<strong>72</strong>)</p>
<ul>
<li>
<a class="ms" id="p_2V_2750"></a>
<a class="msdiv" id="msdiv866"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2751"></a>
<span class="term">Vikālo</span>
<span class="gloss">nāma atthaṅgate sūriye yāva aruṇuggamanā. </span>
nāma atthaṅgate sūriye yāva aruṇuggamanā.</li>
</ul>
<ul>
<li>
<a class="ms" id="p_2V_2752"></a>
<span class="term">Kulaṃ</span>
<span class="gloss">nāma cattāri kulāni—  khattiyakulaṃ, brāhmaṇakulaṃ,
vessakulaṃ suddakulaṃ. </span>
nāma cattāri kulāni—  khattiyakulaṃ, brāhmaṇakulaṃ, vessakulaṃ suddakulaṃ.
<span class="term">Upasaṅkamitvā</span>
<span class="gloss">ti tattha gantvā. </span>ti tattha gantvā.</li>
</ul>
<ul>
<li>
<a class="ms" id="p_2V_2753"></a>
<span class="term">Sāmike anāpucchā</span>
<span class="gloss">ti yo tasmiṃ kule manusso sāmiko dātuṃ, taṃ anāpucchā.
</span>ti yo tasmiṃ kule manusso sāmiko dātuṃ, taṃ anāpucchā.</li>
</ul>
<ul>
<li>
<a class="ms" id="p_2V_2754"></a>
<span class="term">Seyyaṃ</span>
<span class="gloss">nāma antamaso paṇṇasanthāropi. </span>
nāma antamaso paṇṇasanthāropi.
<span class="term">Santharitvā</span>
<span class="gloss">ti sayaṃ santharitvā. </span>ti sayaṃ santharitvā.
<span class="term">Santharāpetvā</span>
<span class="gloss">ti aññaṃ santharāpetvā. </span>ti aññaṃ santharāpetvā.
<span class="term">Abhinisīdeyyā</span>
<span class="gloss">ti tasmiṃ abhinisīdati, āpatti pācittiyassa. </span>ti
tasmiṃ abhinisīdati, āpatti pācittiyassa.
<span class="term">Abhinipajjeyyā</span>
<span class="gloss">ti tasmiṃ abhinipajjati, āpatti pācittiyassa. </span>ti
tasmiṃ abhinipajjati, āpatti pācittiyassa.</li>
</ul>
<p>
<a class="sc" id="4"></a>
<a class="ms" id="p_2V_2755"></a>
<a class="msdiv" id="msdiv867"></a>
Anāpucchite anāpucchitasaññā seyyaṃ santharitvā vā santharāpetvā vā
abhinisīdati vā abhinipajjati vā, āpatti pācittiyassa. Anāpucchite vematikā
seyyaṃ santharitvā vā santharāpetvā vā abhinisīdati vā abhinipajjati vā, āpatti
pācittiyassa. Anāpucchite āpucchitasaññā seyyaṃ santharitvā vā santharāpetvā
vā abhinisīdati vā abhinipajjati vā, āpatti pācittiyassa.</p>
<p>
<a class="sc" id="5"></a>
<a class="ms" id="p_2V_2756"></a>
Āpucchite anāpucchitasaññā, āpatti dukkaṭassa. Āpucchite vematikā, āpatti
dukkaṭassa. Āpucchite āpucchitasaññā, anāpatti.</p>
<p>
<a class="sc" id="6"></a>
<a class="ms" id="p_2V_2757"></a>
<a class="msdiv" id="msdiv868"></a>
Anāpatti—  āpucchā seyyaṃ santharitvā vā santharāpetvā vā abhinisīdati vā
abhinipajjati vā, gilānāya, āpadāsu, ummattikāya, ādikammikāyāti.</p>
<p class="endsutta">
<a class="ms" id="p_2V_2758"></a>
Sattamasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>