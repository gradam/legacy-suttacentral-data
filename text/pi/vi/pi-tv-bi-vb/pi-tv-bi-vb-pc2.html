<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc2">
<article>
<div class="hgroup">
<h1>Sambādhalomasikkhāpada</h1>
</div>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Lasuṇavagga</span><span class="hidden">Sambādhalomasikkhāpada</span>
<p>
<a class="sc" id="1"></a>
<a class="ms" id="p_2V_2579"></a>
<a class="msdiv" id="msdiv798"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhuniyo sambādhe lomaṃ
saṃharāpetvā aciravatiyā nadiyā vesiyāhi saddhiṃ naggā ekatitthe nahāyanti.
Vesiyā ujjhāyanti khiyyanti vipācenti—  “kathañhi nāma bhikkhuniyo sambādhe
lomaṃ saṃharāpessanti, seyyathāpi gihiniyo kāmabhoginiyo”ti.</p>
<p>
<a class="sc" id="2"></a>
<a class="ms" id="p_2V_2580"></a>
Assosuṃ kho bhikkhuniyo tāsaṃ vesiyānaṃ ujjhāyantīnaṃ khiyyantīnaṃ
vipācentīnaṃ. Yā tā bhikkhuniyo appicchā…pe…  tā ujjhāyanti khiyyanti
vipācenti—  “kathañhi nāma chabbaggiyā bhikkhuniyo sambādhe lomaṃ
saṃharāpessantī”ti…pe…  “saccaṃ kira, bhikkhave, chabbaggiyā bhikkhuniyo
sambādhe lomaṃ saṃharāpentī”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma, bhikkhave, chabbaggiyā bhikkhuniyo sambādhe lomaṃ
saṃharāpessanti. Netaṃ, bhikkhave, appasannānaṃ vā pasādāya…pe…  evañca pana,
bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_2581"></a>
<a class="msdiv" id="msdiv799"></a>
<strong>“Yā pana bhikkhunī sambādhe lomaṃ saṃharāpeyya, pācittiyan”</strong>
ti. (<em>2</em>:<strong>57</strong>)</p>
<ul>
<li>
<a class="ms" id="p_2V_2582"></a>
<a class="msdiv" id="msdiv800"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2583"></a>
<span class="term">Sambādho</span>
<span class="gloss">nāma ubho upakacchakā, muttakaraṇaṃ. </span>
nāma ubho upakacchakā, muttakaraṇaṃ.</li>
</ul>
<ul>
<li>
<a class="ms" id="p_2V_2584"></a>
<span class="term">Saṃharāpeyyā</span>
<span class="gloss">ti ekampi lomaṃ saṃharāpeti, āpatti pācittiyassa. Bahukepi
lome saṃharāpeti, āpatti pācittiyassa. </span>ti ekampi lomaṃ saṃharāpeti,
āpatti pācittiyassa. Bahukepi lome saṃharāpeti, āpatti pācittiyassa.</li>
</ul>
<p>
<a class="sc" id="4"></a>
<a class="ms" id="p_2V_2585"></a>
<a class="msdiv" id="msdiv801"></a>
Anāpatti—  ābādhapaccayā, ummattikāya, ādikammikāyāti.</p>
<p class="endsutta">
<a class="ms" id="p_2V_2586"></a>
Dutiyasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>