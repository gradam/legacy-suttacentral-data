<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc76">
<article>
<hgroup>
<h1>Khīyanadhammasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Kumāribhūtavagga</span><span class="hidden">Khīyanadhammasikkhāpada</span>
<p>
<a class="sc" id="1"></a>
<a class="ms" id="p_2V_3354"></a>
<a class="msdiv" id="msdiv1146"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena caṇḍakāḷī bhikkhunī bhikkhunisaṃghaṃ
upasaṅkamitvā vuṭṭhāpanasammutiṃ yācati. Atha kho bhikkhunisaṃgho caṇḍakāḷiṃ
bhikkhuniṃ paricchinditvā—  “alaṃ tāva te, ayye, vuṭṭhāpitenā”ti,
vuṭṭhāpanasammutiṃ na adāsi. Caṇḍakāḷī bhikkhunī “sādhū”ti paṭissuṇi. Tena kho
pana samayena bhikkhunisaṃgho aññāsaṃ bhikkhunīnaṃ vuṭṭhāpanasammutiṃ deti.
Caṇḍakāḷī bhikkhunī ujjhāyati khiyyati vipāceti—  “ahameva nūna bālā, ahameva
nūna alajjinī; yaṃ saṃgho aññāsaṃ bhikkhunīnaṃ vuṭṭhāpanasammutiṃ deti,
mayhameva na detī”ti.</p>
<p>
<a class="sc" id="2"></a>
<a class="ms" id="p_2V_3355"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi
nāma ayyā caṇḍakāḷī—  ‘alaṃ tāva te, ayye, vuṭṭhāpitenā’ti vuccamānā ‘sādhū’ti
paṭissuṇitvā pacchā khīyanadhammaṃ āpajjissatī”ti…pe…  “saccaṃ kira, bhikkhave,
caṇḍakāḷī bhikkhunī ‘alaṃ tāva te, ayye, vuṭṭhāpitenā’ti vuccamānā ‘sādhū’ti
paṭissuṇitvā pacchā khīyanadhammaṃ āpajjatī”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma, bhikkhave, caṇḍakāḷī bhikkhunī—  ‘alaṃ tāva
te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā
khīyanadhammaṃ āpajjissati. Netaṃ, bhikkhave, appasannānaṃ vā pasādāya…pe…
evañca pana, bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_3356"></a>
<a class="msdiv" id="msdiv1147"></a>
<strong>“Yā pana bhikkhunī—  ‘alaṃ tāva te, ayye, vuṭṭhāpitenā’ti vuccamānā
‘sādhū’ti paṭissuṇitvā pacchā khīyanadhammaṃ āpajjeyya, pācittiyan”</strong>
ti. (<em>76</em>:<strong>131</strong>)</p>
<ul>
<li>
<a class="ms" id="p_2V_3357"></a>
<a class="msdiv" id="msdiv1148"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_3358"></a>
<span class="term">Alaṃ tāva te, ayye, vuṭṭhāpitenā</span>
<span class="gloss">ti alaṃ tāva te, ayye, upasampāditena. “Sādhū”ti
paṭissuṇitvā pacchā khīyanadhammaṃ āpajjati, āpatti pācittiyassa. </span>ti
alaṃ tāva te, ayye, upasampāditena. “Sādhū”ti paṭissuṇitvā pacchā
khīyanadhammaṃ āpajjati, āpatti pācittiyassa.</li>
</ul>
<p>
<a class="sc" id="4"></a>
<a class="ms" id="p_2V_3359"></a>
<a class="msdiv" id="msdiv1149"></a>
Anāpatti—  pakatiyā chandā dosā mohā bhayā karontaṃ khiyyati, ummattikāya,
ādikammikāyāti.</p>
<p class="endsutta">
<a class="ms" id="p_2V_3360"></a>
Chaṭṭhasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>