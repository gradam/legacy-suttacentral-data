<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-ss1">
<article>
<hgroup>
<h1>Ussayavādikāsikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Saṃghādisesakaṇḍa</span><span class="hidden">Ussayavādikāsikkhāpada</span>
<p class="CENTER">
<a class="sc" id="1"></a>
<a class="ms" id="p_2V_2203"></a>
Ime kho panāyyāyo sattarasa saṃghādisesā<br>
dhammā uddesaṃ āgacchanti.</p>
<p>
<a class="sc" id="2"></a>
<a class="ms" id="p_2V_2204"></a>
<a class="msdiv" id="msdiv678"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena aññataro upāsako bhikkhunisaṃghassa udositaṃ
datvā kālaṅkato hoti. Tassa dve puttā honti—  eko assaddho appasanno, eko
saddho pasanno. Te pettikaṃ sāpateyyaṃ vibhajiṃsu. Atha kho so assaddho
appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti.
Evaṃ vutte, so saddho pasanno taṃ assaddhaṃ appasannaṃ etadavoca—  “māyyo, evaṃ
avaca. Amhākaṃ pitunā bhikkhunisaṃghassa dinno”ti. Dutiyampi kho so assaddho
appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti.
Atha kho so saddho pasanno taṃ assaddhaṃ appasannaṃ etadavoca—  “māyyo, evaṃ
avaca. Amhākaṃ pitunā bhikkhunisaṃghassa dinno”ti. Tatiyampi kho so assaddho
appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti.
Atha kho so saddho pasanno—  “sace mayhaṃ bhavissati, ahampi bhikkhunisaṃghassa
dassāmī”ti—  taṃ assaddhaṃ appasannaṃ etadavoca—  “bhājemā”ti. Atha kho so
udosito tehi bhājīyamāno tassa assaddhassa appasannassa pāpuṇāti. Atha kho so
assaddho appasanno bhikkhuniyo upasaṅkamitvā etadavoca—  “nikkhamathāyye,
amhākaṃ udosito”ti.</p>
<p>
<a class="sc" id="3"></a>
<a class="ms" id="p_2V_2205"></a>
Evaṃ vutte thullanandā bhikkhunī taṃ purisaṃ etadavoca—  “māyyo, evaṃ avaca,
tumhākaṃ pitunā bhikkhunisaṃghassa dinno”ti. “Dinno na dinno”ti vohārike
mahāmatte pucchiṃsu. Mahāmattā evamāhaṃsu—  “ko, ayye, jānāti
bhikkhunisaṃghassa dinno”ti? Evaṃ vutte, thullanandā bhikkhunī te mahāmatte
etadavoca—  “api nāyyā tumhehi diṭṭhaṃ vā sutaṃ vā sakkhiṃ ṭhapayitvā dānaṃ
diyyamānan”ti? Atha kho te mahāmattā—  “saccaṃ kho ayyā āhā”ti taṃ udositaṃ
bhikkhunisaṃghassa akaṃsu. Atha kho so puriso parājito ujjhāyati khiyyati
vipāceti—  “assamaṇiyo imā muṇḍā bandhakiniyo. Kathañhi nāma amhākaṃ udositaṃ
acchindāpessantī”ti. Thullanandā bhikkhunī mahāmattānaṃ etamatthaṃ ārocesi.
Mahāmattā taṃ purisaṃ daṇḍāpesuṃ. Atha kho so puriso daṇḍito
bhikkhunupassayassa avidūre ājīvakaseyyaṃ kārāpetvā ājīvake uyyojesi—  “etā
bhikkhuniyo accāvadathā”ti.</p>
<p>
<a class="sc" id="4"></a>
<a class="ms" id="p_2V_2206"></a>
Thullanandā bhikkhunī mahāmattānaṃ etamatthaṃ ārocesi. Mahāmattā taṃ purisaṃ
bandhāpesuṃ. Manussā ujjhāyanti khiyyanti vipācenti—  “paṭhamaṃ bhikkhuniyo
udositaṃ acchindāpesuṃ, dutiyaṃ daṇḍāpesuṃ, tatiyaṃ bandhāpesuṃ. Idāni
ghātāpessantī”ti.</p>
<p>
<a class="sc" id="5"></a>
<a class="ms" id="p_2V_2207"></a>
Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ
vipācentānaṃ. Yā tā bhikkhuniyo appicchā…pe…  tā ujjhāyanti khiyyanti
vipācenti—  “kathañhi nāma ayyā thullanandā ussayavādikā viharissatī”ti. Atha
kho tā bhikkhuniyo bhikkhūnaṃ etamatthaṃ ārocesuṃ…pe…  “saccaṃ kira, bhikkhave,
thullanandā bhikkhunī ussayavādikā viharatī”ti. “Saccaṃ, bhagavā”ti. Vigarahi
buddho bhagavā…pe…  kathañhi nāma, bhikkhave, thullanandā bhikkhunī
ussayavādikā viharissati. Netaṃ, bhikkhave, appasannānaṃ vā pasādāya…pe…
evañca pana, bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="6"></a>
<a class="ms" id="p_2V_2208"></a>
<a class="msdiv" id="msdiv679"></a>
<strong>“Yā pana bhikkhunī ussayavādikā vihareyya gahapatinā vā gahapatiputtena
vā dāsena vā kammakārena vā antamaso samaṇaparibbājakenāpi, ayaṃ bhikkhunī
paṭhamāpattikaṃ dhammaṃ āpannā nissāraṇīyaṃ saṃghādisesan”</strong>
ti. (<em>1</em>:<strong>9</strong>)</p>
<ul>
<li>
<a class="ms" id="p_2V_2209"></a>
<a class="msdiv" id="msdiv680"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2210"></a>
<span class="term">Ussayavādikā</span>
<span class="gloss">nāma aḍḍakārikā vuccati. </span>
nāma aḍḍakārikā vuccati.</li>
</ul>
<ul>
<li>
<a class="ms" id="p_2V_2211"></a>
<span class="term">Gahapati</span>
<span class="gloss">nāma yo koci agāraṃ ajjhāvasati. </span>
nāma yo koci agāraṃ ajjhāvasati.</li>
</ul>
<ul>
<li>
<a class="ms" id="p_2V_2212"></a>
<span class="term">Gahapatiputto</span>
<span class="gloss">nāma ye keci puttabhātaro. </span>
nāma ye keci puttabhātaro.</li>
</ul>
<ul>
<li>
<a class="ms" id="p_2V_2213"></a>
<span class="term">Dāso</span>
<span class="gloss">nāma antojāto dhanakkīto karamarānīto. </span>
nāma antojāto dhanakkīto karamarānīto.</li>
</ul>
<ul>
<li>
<a class="ms" id="p_2V_2214"></a>
<span class="term">Kammakāro</span>
<span class="gloss">nāma bhaṭako āhatako. </span>
nāma bhaṭako āhatako.</li>
</ul>
<ul>
<li>
<a class="ms" id="p_2V_2215"></a>
<span class="term">Samaṇaparibbājako</span>
<span class="gloss">nāma bhikkhuñca bhikkhuniñca sikkhamānañca sāmaṇerañca
sāmaṇeriñca ṭhapetvā yo koci paribbājakasamāpanno. </span>
nāma bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo
koci paribbājakasamāpanno.</li>
</ul>
<p>
<a class="sc" id="7"></a>
<a class="ms" id="p_2V_2216"></a>
Aḍḍaṃ karissāmīti dutiyaṃ vā pariyesati gacchati vā, āpatti dukkaṭassa. Ekassa
āroceti, āpatti dukkaṭassa. Dutiyassa āroceti, āpatti thullaccayassa.
Aḍḍapariyosāne āpatti saṃghādisesassa.</p>
<ul>
<li>
<a class="ms" id="p_2V_2217"></a>
<span class="term">Paṭhamāpattikan</span>
<span class="gloss">ti saha vatthujjhācārā āpajjati asamanubhāsanāya. </span>ti
saha vatthujjhācārā āpajjati asamanubhāsanāya.</li>
</ul>
<ul>
<li>
<a class="ms" id="p_2V_2218"></a>
<span class="term">Nissāraṇīyan</span>
<span class="gloss">ti saṃghamhā nissārīyati. </span>ti saṃghamhā nissārīyati.</li>
</ul>
<ul>
<li>
<a class="ms" id="p_2V_2219"></a>
<span class="term">Saṃghādisesan</span>
<span class="gloss">ti saṃghova tassā āpattiyā mānattaṃ deti mūlāya paṭikassati
abbheti, na sambahulā na ekā bhikkhunī. Tena vuccati “saṃghādiseso”ti. Tasseva
āpattinikāyassa nāmakammaṃ adhivacanaṃ. Tenapi vuccati “saṃghādiseso”ti.
</span>ti saṃghova tassā āpattiyā mānattaṃ deti mūlāya paṭikassati abbheti, na
sambahulā na ekā bhikkhunī. Tena vuccati “saṃghādiseso”ti. Tasseva
āpattinikāyassa nāmakammaṃ adhivacanaṃ. Tenapi vuccati “saṃghādiseso”ti.</li>
</ul>
<p>
<a class="sc" id="8"></a>
<a class="ms" id="p_2V_2220"></a>
<a class="msdiv" id="msdiv681"></a>
Anāpatti—  manussehi ākaḍḍhīyamānā gacchati, ārakkhaṃ yācati, anodissa
ācikkhati, ummattikāya…pe…  ādikammikāyāti.</p>
<p class="endsutta">
<a class="ms" id="p_2V_2221"></a>
Paṭhamasaṃghādisesasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>