<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-sk">
<article>
<hgroup>
<h1>Parimaṇḍalavagga</h1>
</hgroup>
<span class="hidden">Bhikkhunivibhaṅga</span><span class="hidden">Sekhiyakaṇḍa</span><span class="hidden">Parimaṇḍalavagga</span>
<p class="CENTER">
<a class="sc" id="1"></a>
<a class="ms" id="p_2V_3562"></a>
Ime kho panāyyāyo sekhiyā<br>
dhammā uddesaṃ āgacchanti.</p>
<h2>10 Dutiyaukkhittakasikkhāpada</h2>
<span class="hidden">Bhikkhunivibhaṅga</span><span class="hidden">Sekhiyakaṇḍa</span><span class="hidden">Parimaṇḍalavagga</span><span class="hidden">Dutiyaukkhittakasikkhāpada</span>
<p>
<a class="sc" id="2"></a>
<a class="ms" id="p_2V_3563"></a>
<a class="msdiv" id="msdiv1240"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhuniyo puratopi pacchatopi
olambentī nivāsenti. Manussā ujjhāyanti khiyyanti vipācenti—  “kathañhi nāma
bhikkhuniyo puratopi pacchatopi olambentī nivāsessanti, seyyathāpi gihiniyo
kāmabhoginiyo”ti.</p>
<p>
<a class="sc" id="3"></a>
<a class="ms" id="p_2V_3564"></a>
Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ
vipācentānaṃ. Yā tā bhikkhuniyo appicchā…pe…  tā ujjhāyanti khiyyanti
vipācenti—  “kathañhi nāma chabbaggiyā bhikkhuniyo puratopi pacchatopi
olambentī nivāsessantī”ti…pe…  “saccaṃ kira, bhikkhave, chabbaggiyā bhikkhuniyo
puratopi pacchatopi olambentī nivāsentī”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma, bhikkhave, chabbaggiyā bhikkhuniyo puratopi
pacchatopi olambentī nivāsessanti. Netaṃ, bhikkhave, appasannānaṃ vā
pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="4"></a>
<a class="ms" id="p_2V_3565"></a>
<strong>“Parimaṇḍalaṃ nivāsessāmīti sikkhā karaṇīyā”</strong>ti. (<em>1</em>:
<strong>230</strong>)</p>
<p>
<a class="sc" id="5"></a>
<a class="ms" id="p_2V_3566"></a>
Parimaṇḍalaṃ nivāsetabbaṃ nābhimaṇḍalaṃ jāṇumaṇḍalaṃ paṭicchādentiyā. Yā
anādariyaṃ paṭicca purato vā pacchato vā olambentī nivāseti, āpatti dukkaṭassa.</p>
<p>
<a class="sc" id="6"></a>
<a class="ms" id="p_2V_3567"></a>
Anāpatti—  asañcicca, assatiyā, ajānantiyā, gilānāya, āpadāsu, ummattikāya,
ādikammikāyāti…pe…  (Saṃkhittaṃ.)</p>
<h5>2.6.7.15 Udakeuccārasikkhāpada</h5>
<span class="hidden">Bhikkhunivibhaṅga</span><span class="hidden">Sekhiyakaṇḍa</span><span class="hidden">Pādukavagga</span><span class="hidden">Udakeuccārasikkhāpada</span>
<p>
<a class="sc" id="7"></a>
<a class="ms" id="p_2V_3568"></a>
<a class="msdiv" id="msdiv1241"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhuniyo udake uccārampi
passāvampi kheḷampi karonti. Manussā ujjhāyanti khiyyanti vipācenti—  “kathañhi
nāma bhikkhuniyo udake uccārampi passāvampi kheḷampi karissanti, seyyathāpi
gihiniyo kāmabhoginiyo”ti.</p>
<p>
<a class="sc" id="8"></a>
<a class="ms" id="p_2V_3569"></a>
Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ
vipācentānaṃ. Yā tā bhikkhuniyo appicchā, tā ujjhāyanti khiyyanti vipācenti—
“kathañhi nāma chabbaggiyā bhikkhuniyo udake uccārampi passāvampi kheḷampi
karissantī”ti. Atha kho bhikkhuniyo bhikkhūnaṃ etamatthaṃ ārocesuṃ. Bhikkhū
bhagavato etamatthaṃ ārocesuṃ. Atha kho bhagavā…pe…  bhikkhū paṭipucchi—
“saccaṃ kira, bhikkhave, chabbaggiyā bhikkhuniyo udake uccārampi passāvampi
kheḷampi karontī”ti? “Saccaṃ, bhagavā”ti. Vigarahi buddho bhagavā…pe…  kathañhi
nāma, bhikkhave, chabbaggiyā bhikkhuniyo udake uccārampi passāvampi kheḷampi
karissanti. Netaṃ, bhikkhave, appasannānaṃ vā pasādāya…pe…  evañca pana,
bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="9"></a>
<a class="ms" id="p_2V_3570"></a>
<strong>“Na udake uccāraṃ vā passāvaṃ vā kheḷaṃ vā karissāmīti sikkhā karaṇīyā”</strong>
ti.</p>
<p>
<a class="sc" id="10"></a>
<a class="ms" id="p_2V_3571"></a>
Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p>
<a class="sc" id="11"></a>
<a class="ms" id="p_2V_3572"></a>
Tena kho pana samayena gilānā bhikkhuniyo udake uccārampi passāvampi kheḷampi
kātuṃ kukkuccāyanti. Bhagavato etamatthaṃ ārocesuṃ…pe…  anujānāmi, bhikkhave,
gilānāya bhikkhuniyā udake uccārampi passāvampi kheḷampi kātuṃ. Evañca pana,
bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="12"></a>
<a class="ms" id="p_2V_3573"></a>
<strong>“Na udake agilānā uccāraṃ vā passāvaṃ vā kheḷaṃ vā karissāmīti sikkhā
karaṇīyā”</strong>
ti. (<em>75</em>:<strong>304</strong>)</p>
<p>
<a class="sc" id="13"></a>
<a class="ms" id="p_2V_3574"></a>
Na udake agilānāya uccāro vā passāvo vā kheḷo vā kātabbo. Yā anādariyaṃ paṭicca
udake agilānā uccāraṃ vā passāvaṃ vā kheḷaṃ vā karoti, āpatti dukkaṭassa.</p>
<p>
<a class="sc" id="14"></a>
<a class="ms" id="p_2V_3575"></a>
Anāpatti—  asañcicca, assatiyā, ajānantiyā, gilānāya, thale kato udakaṃ
ottharati, āpadāsu, ummattikāya, khittacittāya, vedanāṭṭāya, ādikammikāyāti.</p>
<p class="endsutta">
<a class="sc" id="15"></a>
<a class="ms" id="p_2V_3576"></a>
Pannarasamasikkhāpadaṃ niṭṭhitaṃ.<br>
Pādukavaggo sattamo.</p>
<p>
<a class="sc" id="16"></a>
<a class="ms" id="p_2V_3577"></a>
Uddiṭṭhā kho, ayyāyo, sekhiyā dhammā. Tatthāyyāyo pucchāmi—  “kaccittha
parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—
“kaccittha parisuddhā”? Parisuddhetthāyyāyo, tasmā tuṇhī, evametaṃ
dhārayāmīti.</p>
<p class="ENDH3">
<a class="ms" id="p_2V_3578"></a>
Sekhiyakaṇḍaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>