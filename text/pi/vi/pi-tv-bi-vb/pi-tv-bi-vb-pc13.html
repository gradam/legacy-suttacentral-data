<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc13">
<article>
<hgroup>
<h1>Ajjhokāsasallapanasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Rattandhakāravagga</span><span class="hidden">Ajjhokāsasallapanasikkhāpada</span>
<p>
<a class="sc" id="1"></a>
<a class="ms" id="p_2V_2695"></a>
<a class="msdiv" id="msdiv846"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena bhaddāya kāpilāniyā antevāsiniyā bhikkhuniyā
ñātako puriso gāmakā sāvatthiṃ agamāsi kenacideva karaṇīyena. Atha kho sā
bhikkhunī—  “bhagavatā paṭikkhittaṃ paṭicchanne okāse purisena saddhiṃ ekenekā
santiṭṭhituṃ sallapitun”ti teneva purisena saddhiṃ ajjhokāse ekenekā
santiṭṭhatipi sallapatipi.</p>
<p>
<a class="sc" id="2"></a>
<a class="ms" id="p_2V_2696"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi
nāma bhikkhunī ajjhokāse purisena saddhiṃ ekenekā santiṭṭhissatipi
sallapissatipī”ti…pe…  “saccaṃ kira, bhikkhave, bhikkhunī ajjhokāse purisena
saddhiṃ ekenekā santiṭṭhatipi sallapatipī”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma, bhikkhave, bhikkhunī ajjhokāse purisena
saddhiṃ ekenekā santiṭṭhissatipi sallapissatipi. Netaṃ, bhikkhave, appasannānaṃ
vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ
uddisantu— </p>
<p class="rule">
<a class="sc" id="3"></a>
<a class="ms" id="p_2V_2697"></a>
<a class="msdiv" id="msdiv847"></a>
<strong>“Yā pana bhikkhunī ajjhokāse purisena saddhiṃ ekenekā santiṭṭheyya vā
sallapeyya vā, pācittiyan”</strong>
ti. (<em>13</em>:<strong>68</strong>)</p>
<ul>
<li>
<a class="ms" id="p_2V_2698"></a>
<a class="msdiv" id="msdiv848"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2699"></a>
<span class="term">Ajjhokāso</span>
<span class="gloss">nāma appaṭicchanno hoti kuṭṭena vā kavāṭena vā kilañjena vā
sāṇipākārena vā rukkhena vā thambhena vā kotthaḷiyā vā, yena kenaci
appaṭicchanno hoti. </span>
nāma appaṭicchanno hoti kuṭṭena vā kavāṭena vā kilañjena vā sāṇipākārena vā
rukkhena vā thambhena vā kotthaḷiyā vā, yena kenaci appaṭicchanno hoti.</li>
</ul>
<ul>
<li>
<a class="ms" id="p_2V_2700"></a>
<span class="term">Puriso</span>
<span class="gloss">nāma manussapuriso, na yakkho na peto na tiracchānagato,
viññū paṭibalo santiṭṭhituṃ sallapituṃ. </span>
nāma manussapuriso, na yakkho na peto na tiracchānagato, viññū paṭibalo
santiṭṭhituṃ sallapituṃ.</li>
</ul>
<ul>
<li>
<a class="ms" id="p_2V_2701"></a>
<span class="term">Saddhin</span>
<span class="gloss">ti ekato. </span>ti ekato.
<span class="term">Ekenekā</span>
<span class="gloss">ti puriso ceva hoti bhikkhunī ca. </span>ti puriso ceva
hoti bhikkhunī ca.</li>
</ul>
<ul>
<li>
<a class="ms" id="p_2V_2702"></a>
<span class="term">Santiṭṭheyya vā</span>
<span class="gloss">ti purisassa hatthapāse tiṭṭhati, āpatti pācittiyassa.
</span>ti purisassa hatthapāse tiṭṭhati, āpatti pācittiyassa.</li>
</ul>
<ul>
<li>
<a class="ms" id="p_2V_2703"></a>
<span class="term">Sallapeyya vā</span>
<span class="gloss">ti purisassa hatthapāse ṭhitā sallapati, āpatti
pācittiyassa. </span>ti purisassa hatthapāse ṭhitā sallapati, āpatti
pācittiyassa.</li>
</ul>
<p>
<a class="sc" id="4"></a>
<a class="ms" id="p_2V_2704"></a>
Hatthapāsaṃ vijahitvā santiṭṭhati vā sallapati vā, āpatti dukkaṭassa. Yakkhena
vā petena vā paṇḍakena vā tiracchānagatamanussaviggahena vā saddhiṃ santiṭṭhati
vā sallapati vā, āpatti dukkaṭassa.</p>
<p>
<a class="sc" id="5"></a>
<a class="ms" id="p_2V_2705"></a>
<a class="msdiv" id="msdiv849"></a>
Anāpatti—  yo koci viññū dutiyo hoti, arahopekkhā, aññavihitā santiṭṭhati vā
sallapati vā, ummattikāya, ādikammikāyāti.</p>
<p class="endsutta">
<a class="ms" id="p_2V_2706"></a>
Tatiyasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>