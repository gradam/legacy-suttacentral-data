<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc27">
<article>
<div class="hgroup">
<h1>Paṭibāhanasikkhāpada</h1>
</div>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Naggavagga</span><span class="hidden">Paṭibāhanasikkhāpada</span>
<p>
<a class="sc" id="1"></a>
<a class="ms" id="p_2V_2842"></a>
<a class="msdiv" id="msdiv911"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena bhikkhunisaṃghassa akālacīvaraṃ uppannaṃ hoti.
Atha kho bhikkhunisaṃgho taṃ cīvaraṃ bhājetukāmo sannipati. Tena kho pana
samayena thullanandāya bhikkhuniyā antevāsiniyo bhikkhuniyo pakkantā honti.
Thullanandā bhikkhunī tā bhikkhuniyo etadavoca—  “ayye, bhikkhuniyo pakkantā,
na tāva cīvaraṃ bhājīyissatī”ti. Cīvaravibhaṅgaṃ paṭibāhi. Bhikkhuniyo na tāva
cīvaraṃ bhājīyissatīti pakkamiṃsu. Thullanandā bhikkhunī antevāsinīsu
bhikkhunīsu āgatāsu taṃ cīvaraṃ bhājāpesi.</p>
<p>
<a class="sc" id="2"></a>
<a class="ms" id="p_2V_2843"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi
nāma ayyā thullanandā dhammikaṃ cīvaravibhaṅgaṃ paṭibāhissatī”ti…pe…  “saccaṃ
kira, bhikkhave, thullanandā bhikkhunī dhammikaṃ cīvaravibhaṅgaṃ paṭibāhatī”ti?
“Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave,
thullanandā bhikkhunī dhammikaṃ cīvaravibhaṅgaṃ paṭibāhissati. Netaṃ,
bhikkhave, appasannānaṃ vā pasādāya…pe…  evañca pana, bhikkhave, bhikkhuniyo
imaṃ sikkhāpadaṃ uddisantu—  </p>
<ul>
<li>
<a class="ms" id="p_2V_2844"></a>
<a class="msdiv" id="msdiv912"></a>
<span class="term">“Yā pana bhikkhunī dhammikaṃ cīvaravibhaṅgaṃ</span>
<span class="gloss"></span>
<span class="term">paṭibāheyya, pācittiyan”</span>
<span class="gloss">ti. (</span>ti. (<em>27</em>:<span class="term">82</span>
<span class="gloss">) </span>)</li>
</ul>
<ul>
<li>
<a class="ms" id="p_2V_2845"></a>
<a class="msdiv" id="msdiv913"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2846"></a>
<span class="term">Dhammiko</span>
<span class="gloss">nāma cīvaravibhaṅgo samaggo bhikkhunisaṃgho sannipatitvā
bhājeti. </span>
nāma cīvaravibhaṅgo samaggo bhikkhunisaṃgho sannipatitvā bhājeti.</li>
</ul>
<ul>
<li>
<a class="ms" id="p_2V_2847"></a>
<span class="term">Paṭibāheyyā</span>
<span class="gloss">ti kathaṃ imaṃ cīvaraṃ na bhājeyyāti paṭibāhati, āpatti
pācittiyassa. </span>ti kathaṃ imaṃ cīvaraṃ na bhājeyyāti paṭibāhati, āpatti
pācittiyassa.</li>
</ul>
<p>
<a class="sc" id="3"></a>
<a class="ms" id="p_2V_2848"></a>
<a class="msdiv" id="msdiv914"></a>
Dhammike dhammikasaññā paṭibāhati, āpatti pācittiyassa. Dhammike vematikā
paṭibāhati, āpatti dukkaṭassa. Dhammike adhammikasaññā paṭibāhati, anāpatti.
Adhammike dhammikasaññā, āpatti dukkaṭassa. Adhammike vematikā, āpatti
dukkaṭassa. Adhammike adhammikasaññā, anāpatti.</p>
<p>
<a class="sc" id="4"></a>
<a class="ms" id="p_2V_2849"></a>
<a class="msdiv" id="msdiv915"></a>
Anāpatti—  ānisaṃsaṃ dassetvā paṭibāhati, ummattikāya, ādikammikāyāti.</p>
<p class="endsutta">
<a class="ms" id="p_2V_2850"></a>
Sattamasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>