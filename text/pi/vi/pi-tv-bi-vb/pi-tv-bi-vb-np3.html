<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-np3">
<article>
<div class="hgroup">
<h1>Cīvaraparivattanasikkhāpada</h1>
</div>
<span class="hidden">Bhikkhunivibhaṅga</span><span class="hidden">Nissaggiyakaṇḍa</span><span class="hidden">Pattavagga</span><span class="hidden">Cīvaraparivattanasikkhāpada</span>
<p>
<a class="sc" id="1"></a>
<a class="ms" id="p_2V_2450"></a>
<a class="msdiv" id="msdiv743"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena thullanandā bhikkhunī aññatarāya bhikkhuniyā
saddhiṃ cīvaraṃ parivattetvā paribhuñji. Atha kho sā bhikkhunī taṃ cīvaraṃ
saṅgharitvā nikkhipi. Thullanandā bhikkhunī taṃ bhikkhuniṃ etadavoca—  “yaṃ te,
ayye, mayā saddhiṃ cīvaraṃ parivattitaṃ, kahaṃ taṃ cīvaran”ti? Atha kho sā
bhikkhunī taṃ cīvaraṃ nīharitvā thullanandāya bhikkhuniyā dassesi. Thullanandā
bhikkhunī taṃ bhikkhuniṃ etadavoca—  “handāyye, tuyhaṃ cīvaraṃ, āhara metaṃ
cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ, sakaṃ
paccāharā”ti acchindi.</p>
<p>
<a class="sc" id="2"></a>
<a class="ms" id="p_2V_2451"></a>
Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo
appicchā…pe…  tā ujjhāyanti khiyyanti vipācenti—  “kathañhi nāma ayyā
thullanandā bhikkhuniyā saddhiṃ cīvaraṃ parivattetvā acchindissatī”ti. Atha kho
tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ
ārocesuṃ…pe…  “saccaṃ kira, bhikkhave, thullanandā bhikkhunī bhikkhuniyā
saddhiṃ cīvaraṃ parivattetvā acchindatī”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma, bhikkhave, thullanandā bhikkhunī bhikkhuniyā
saddhiṃ cīvaraṃ parivattetvā acchindissati. Netaṃ, bhikkhave, appasannānaṃ vā
pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_2452"></a>
<a class="msdiv" id="msdiv744"></a>
<strong>“Yā pana bhikkhunī bhikkhuniyā saddhiṃ cīvaraṃ parivattetvā sā pacchā
evaṃ vadeyya—  ‘handāyye, tuyhaṃ cīvaraṃ āhara, metaṃ cīvaraṃ, yaṃ tuyhaṃ
tuyhamevetaṃ, yaṃ mayhaṃ mayhamevetaṃ, āhara metaṃ, sakaṃ paccāharā’ti
acchindeyya vā acchindāpeyya vā, nissaggiyaṃ pācittiyan”</strong>
ti. (<em>3</em>:<strong>28</strong>)</p>
<ul>
<li>
<a class="ms" id="p_2V_2453"></a>
<a class="msdiv" id="msdiv745"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2454"></a>
<span class="term">Bhikkhuniyā saddhin</span>
<span class="gloss">ti aññāya bhikkhuniyā saddhiṃ. </span>ti aññāya bhikkhuniyā
saddhiṃ.</li>
</ul>
<ul>
<li>
<a class="ms" id="p_2V_2455"></a>
<span class="term">Cīvaraṃ</span>
<span class="gloss">nāma channaṃ cīvarānaṃ aññataraṃ cīvaraṃ vikappanupagaṃ
pacchimaṃ. </span>
nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.</li>
</ul>
<ul>
<li>
<a class="ms" id="p_2V_2456"></a>
<span class="term">Parivattetvā</span>
<span class="gloss">ti parittena vā vipulaṃ, vipulena vā parittaṃ. </span>ti
parittena vā vipulaṃ, vipulena vā parittaṃ.</li>
</ul>
<ul>
<li>
<a class="ms" id="p_2V_2457"></a>
<span class="term">Acchindeyyā</span>
<span class="gloss">ti sayaṃ acchindati nissaggiyaṃ pācittiyaṃ. </span>ti sayaṃ
acchindati nissaggiyaṃ pācittiyaṃ.</li>
</ul>
<ul>
<li>
<a class="ms" id="p_2V_2458"></a>
<span class="term">Acchindāpeyyā</span>
<span class="gloss">ti aññaṃ āṇāpeti, āpatti dukkaṭassa. Sakiṃ āṇattā bahukampi
acchindati, nissaggiyaṃ hoti. Nissajjitabbaṃ saṃghassa vā gaṇassa vā
ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye,
cīvaraṃ bhikkhuniyā saddhiṃ parivattetvā acchinnaṃ nissaggiyaṃ, imāhaṃ
saṃghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti.
</span>ti aññaṃ āṇāpeti, āpatti dukkaṭassa. Sakiṃ āṇattā bahukampi acchindati,
nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā.
Evañca pana, bhikkhave, nissajjitabbaṃ…pe…  “idaṃ me, ayye, cīvaraṃ bhikkhuniyā
saddhiṃ parivattetvā acchinnaṃ nissaggiyaṃ, imāhaṃ saṃghassa nissajjāmī”ti…pe…
dadeyyā”ti…pe…  dadeyyun”ti…pe…  ayyāya dammī”ti.</li>
</ul>
<p>
<a class="sc" id="4"></a>
<a class="ms" id="p_2V_2459"></a>
<a class="msdiv" id="msdiv746"></a>
Upasampannāya upasampannasaññā cīvaraṃ parivattetvā acchindati vā acchindāpeti
vā, nissaggiyaṃ pācittiyaṃ. Upasampannāya vematikā cīvaraṃ parivattetvā
acchindati vā acchindāpeti vā, nissaggiyaṃ pācittiyaṃ. Upasampannāya
anupasampannasaññā cīvaraṃ parivattetvā acchindati vā acchindāpeti vā,
nissaggiyaṃ pācittiyaṃ.</p>
<p>
<a class="sc" id="5"></a>
<a class="ms" id="p_2V_2460"></a>
Aññaṃ parikkhāraṃ parivattetvā acchindati vā acchindāpeti vā, āpatti
dukkaṭassa. Anupasampannāya saddhiṃ cīvaraṃ vā aññaṃ vā parikkhāraṃ
parivattetvā acchindati vā acchindāpeti vā, āpatti dukkaṭassa. Anupasampannāya
upasampannasaññā, āpatti dukkaṭassa. Anupasampannāya vematikā, āpatti
dukkaṭassa. Anupasampannāya anupasampannasaññā, āpatti dukkaṭassa.</p>
<p>
<a class="sc" id="6"></a>
<a class="ms" id="p_2V_2461"></a>
<a class="msdiv" id="msdiv747"></a>
Anāpatti—  sā vā deti, tassā vā vissasantī gaṇhāti, ummattikāya,
ādikammikāyāti.</p>
<p class="endsutta">
<a class="ms" id="p_2V_2462"></a>
Tatiyasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>