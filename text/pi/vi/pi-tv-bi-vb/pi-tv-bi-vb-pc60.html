<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-pc60">
<article>
<hgroup>
<h1>Pasākhejātasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Pācittiyakaṇḍa</span><span class="hidden">Ārāmavagga</span><span class="hidden">Pasākhejātasikkhāpada</span>
<p>
<a class="sc" id="1"></a>
<a class="ms" id="p_2V_3173"></a>
<a class="msdiv" id="msdiv1062"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena aññatarā bhikkhunī pasākhe jātaṃ gaṇḍaṃ purisena
saddhiṃ ekenekā bhedāpesi. Atha kho so puriso taṃ bhikkhuniṃ dūsetuṃ upakkami.
Sā vissaramakāsi. Bhikkhuniyo upadhāvitvā taṃ bhikkhuniṃ etadavocuṃ—  “kissa
tvaṃ, ayye, vissaramakāsī”ti?</p>
<p>
<a class="sc" id="2"></a>
<a class="ms" id="p_2V_3174"></a>
Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo
appicchā…pe…  tā ujjhāyanti khiyyanti vipācenti—  “kathañhi nāma bhikkhunī
pasākhe jātaṃ gaṇḍaṃ purisena saddhiṃ ekenekā bhedāpessatī”ti…pe…  “saccaṃ
kira, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā
bhedāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma,
bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā
bhedāpessati. Netaṃ, bhikkhave, appasannānaṃ vā pasādāya…pe…  evañca pana,
bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_3175"></a>
<a class="msdiv" id="msdiv1063"></a>
<strong>“Yā pana bhikkhunī pasākhe jātaṃ gaṇḍaṃ vā rudhitaṃ vā anapaloketvā
saṃghaṃ vā gaṇaṃ vā purisena saddhiṃ ekenekā bhedāpeyya vā phālāpeyya vā
dhovāpeyya vā ālimpāpeyya vā bandhāpeyya vā mocāpeyya vā, pācittiyan”</strong>
ti. (<em>60</em>:<strong>115</strong>)</p>
<ul>
<li>
<a class="ms" id="p_2V_3176"></a>
<a class="msdiv" id="msdiv1064"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_3177"></a>
<span class="term">Pasākhaṃ</span>
<span class="gloss">nāma adhonābhi ubbhajāṇumaṇḍalaṃ. </span>
nāma adhonābhi ubbhajāṇumaṇḍalaṃ.
<span class="term">Jātan</span>
<span class="gloss">ti tattha jātaṃ. </span>ti tattha jātaṃ.
<span class="term">Gaṇḍo</span>
<span class="gloss">nāma yo koci gaṇḍo. </span> nāma yo koci gaṇḍo.
<span class="term">Rudhitaṃ</span>
<span class="gloss">nāma yaṃ kiñci vaṇaṃ. </span> nāma yaṃ kiñci vaṇaṃ.
<span class="term">Anapaloketvā</span>
<span class="gloss">ti anāpucchā. </span>ti anāpucchā.
<span class="term">Saṃgho</span>
<span class="gloss">nāma bhikkhunisaṃgho vuccati. </span> nāma bhikkhunisaṃgho
vuccati.
<span class="term">Gaṇo</span>
<span class="gloss">nāma sambahulā bhikkhuniyo vuccanti. </span> nāma sambahulā
bhikkhuniyo vuccanti.
<span class="term">Puriso</span>
<span class="gloss">nāma manussapuriso, na yakkho, na peto, na tiracchānagato,
viññū paṭibalo dūsetuṃ. </span> nāma manussapuriso, na yakkho, na peto, na
tiracchānagato, viññū paṭibalo dūsetuṃ.
<span class="term">Saddhin</span>
<span class="gloss">ti ekato. </span>ti ekato.
<span class="term">Ekenekā</span>
<span class="gloss">ti puriso ceva hoti bhikkhunī ca. </span>ti puriso ceva
hoti bhikkhunī ca.</li>
</ul>
<p>
<a class="sc" id="4"></a>
<a class="ms" id="p_2V_3178"></a>
<a class="msdiv" id="msdiv1065"></a>
“Bhindā”ti āṇāpeti, āpatti dukkaṭassa. Bhinne āpatti pācittiyassa. “Phālehī”ti
āṇāpeti, āpatti dukkaṭassa. Phālite āpatti pācittiyassa. “Dhovā”ti āṇāpeti,
āpatti dukkaṭassa. Dhovite āpatti pācittiyassa. “Ālimpā”ti āṇāpeti, āpatti
dukkaṭassa. Litte āpatti pācittiyassa. “Bandhāhī”ti āṇāpeti, āpatti dukkaṭassa.
Baddhe āpatti pācittiyassa. “Mocehī”ti āṇāpeti, āpatti dukkaṭassa. Mutte
āpatti pācittiyassa.</p>
<p>
<a class="sc" id="5"></a>
<a class="ms" id="p_2V_3179"></a>
<a class="msdiv" id="msdiv1066"></a>
Anāpatti—  apaloketvā bhedāpeti vā phālāpeti vā dhovāpeti vā ālimpāpeti vā
bandhāpeti vā mocāpeti vā, yā kāci viññū dutiyikā hoti, ummattikāya,
ādikammikāyāti.</p>
<p class="endsutta">
<a class="ms" id="p_2V_3180"></a>
Dasamasikkhāpadaṃ niṭṭhitaṃ.<br>
Ārāmavaggo chaṭṭho.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>