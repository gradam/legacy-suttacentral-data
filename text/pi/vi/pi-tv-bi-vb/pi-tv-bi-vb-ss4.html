<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-ss4">
<article>
<div class="hgroup">
<h1>Ukkhittakaosāraṇasikkhāpada</h1>
</div>
<span class="hidden">Bhikkhunivibhaṅga</span><span class="hidden">Saṃghādisesakaṇḍa</span><span class="hidden">Ukkhittakaosāraṇasikkhāpada</span>
<p>
<a class="sc" id="1"></a>
<a class="ms" id="p_2V_2272"></a>
<a class="msdiv" id="msdiv694"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena caṇḍakāḷī bhikkhunī bhaṇḍanakārikā hoti
kalahakārikā vivādakārikā bhassakārikā saṃghe adhikaraṇakārikā. Thullanandā
bhikkhunī tassā kamme karīyamāne paṭikkosati. Tena kho pana samayena
thullanandā bhikkhunī gāmakaṃ agamāsi kenacideva karaṇīyena. Atha kho
bhikkhunisaṃgho—  “thullanandā bhikkhunī pakkantā”ti, caṇḍakāḷiṃ bhikkhuniṃ
āpattiyā adassane ukkhipi. Thullanandā bhikkhunī gāmake taṃ karaṇīyaṃ tīretvā
punadeva sāvatthiṃ paccāgacchi. Caṇḍakāḷī bhikkhunī thullanandāya bhikkhuniyā
āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ
upanikkhipi na paccuggantvā pattacīvaraṃ paṭiggahesi na pānīyena āpucchi.
Thullanandā bhikkhunī caṇḍakāḷiṃ bhikkhuniṃ etadavoca—  “kissa tvaṃ, ayye, mayi
āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ
upanikkhipi na paccuggantvā pattacīvaraṃ paṭiggahesi na pānīyena āpucchī”ti?
“Evañhetaṃ, ayye, hoti yathā taṃ anāthāyā”ti. “Kissa pana tvaṃ, ayye,
anāthā”ti? “Imā maṃ, ayye, bhikkhuniyo—  ‘ayaṃ anāthā appaññātā, natthi imissā
kāci paṭivattā’ti, āpattiyā adassane ukkhipiṃsū”ti.</p>
<p>
<a class="sc" id="2"></a>
<a class="ms" id="p_2V_2273"></a>
Thullanandā bhikkhunī—  “bālā etā abyattā etā, neva jānanti kammaṃ vā
kammadosaṃ vā kammavipattiṃ vā kammasampattiṃ vā. Mayaṃ kho jānāma kammampi
kammadosampi kammavipattimpi kammasampattimpi. Mayaṃ kho akataṃ vā kammaṃ
kāreyyāma kataṃ vā kammaṃ kopeyyāmā”ti, lahuṃ lahuṃ bhikkhunisaṃghaṃ
sannipātetvā caṇḍakāḷiṃ bhikkhuniṃ osāresi.</p>
<p>
<a class="sc" id="3"></a>
<a class="ms" id="p_2V_2274"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi
nāma ayyā thullanandā samaggena saṃghena ukkhittaṃ bhikkhuniṃ dhammena vinayena
satthusāsanena anapaloketvā kārakasaṃghaṃ anaññāya gaṇassa chandaṃ
osāressatī”ti…pe…  “saccaṃ kira, bhikkhave, thullanandā bhikkhunī samaggena
saṃghena ukkhittaṃ bhikkhuniṃ dhammena vinayena satthusāsanena anapaloketvā
kārakasaṃghaṃ anaññāya gaṇassa chandaṃ osāretī”ti? “Saccaṃ, bhagavā”ti.
Vigarahi buddho bhagavā…pe…  kathañhi nāma, bhikkhave, thullanandā bhikkhunī
samaggena saṃghena ukkhittaṃ bhikkhuniṃ dhammena vinayena satthusāsanena
anapaloketvā kārakasaṃghaṃ anaññāya gaṇassa chandaṃ osāressati. Netaṃ,
bhikkhave, appasannānaṃ vā pasādāya…pe…  evañca pana, bhikkhave, bhikkhuniyo
imaṃ sikkhāpadaṃ uddisantu— </p>
<p class="rule">
<a class="sc" id="4"></a>
<a class="ms" id="p_2V_2275"></a>
<a class="msdiv" id="msdiv695"></a>
<strong>“Yā pana bhikkhunī samaggena saṃghena ukkhittaṃ bhikkhuniṃ dhammena
vinayena satthusāsanena anapaloketvā kārakasaṃghaṃ anaññāya gaṇassa chandaṃ
osāreyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ
saṃghādisesan”</strong>
ti. (<em>4</em>:<strong>12</strong>)</p>
<ul>
<li>
<a class="ms" id="p_2V_2276"></a>
<a class="msdiv" id="msdiv696"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2277"></a>
<span class="term">Samaggo</span>
<span class="gloss">nāma </span>
nāma
<span class="term">saṃgho</span>
<span class="gloss">samānasaṃvāsako samānasīmāyaṃ ṭhito. </span>
samānasaṃvāsako samānasīmāyaṃ ṭhito.</li>
</ul>
<ul>
<li>
<a class="ms" id="p_2V_2278"></a>
<span class="term">Ukkhittā</span>
<span class="gloss">nāma āpattiyā adassane vā appaṭikamme vā appaṭinissagge vā
ukkhittā. </span>
nāma āpattiyā adassane vā appaṭikamme vā appaṭinissagge vā ukkhittā.</li>
</ul>
<ul>
<li>
<a class="ms" id="p_2V_2279"></a>
<span class="term">Dhammena vinayenā</span>
<span class="gloss">ti yena dhammena yena vinayena. </span>ti yena dhammena
yena vinayena.</li>
</ul>
<ul>
<li>
<a class="ms" id="p_2V_2280"></a>
<span class="term">Satthusāsanenā</span>
<span class="gloss">ti jinasāsanena buddhasāsanena. </span>ti jinasāsanena
buddhasāsanena.</li>
</ul>
<ul>
<li>
<a class="ms" id="p_2V_2281"></a>
<span class="term">Anapaloketvā kārakasaṃghan</span>
<span class="gloss">ti kammakārakasaṃghaṃ anāpucchā. </span>ti
kammakārakasaṃghaṃ anāpucchā.</li>
</ul>
<ul>
<li>
<a class="ms" id="p_2V_2282"></a>
<span class="term">Anaññāya gaṇassa chandan</span>
<span class="gloss">ti gaṇassa chandaṃ ajānitvā. </span>ti gaṇassa chandaṃ
ajānitvā.</li>
</ul>
<p>
<a class="sc" id="5"></a>
<a class="ms" id="p_2V_2283"></a>
“Osāressāmī”ti gaṇaṃ vā pariyesati, sīmaṃ vā sammannati, āpatti dukkaṭassa.
Ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti
saṃghādisesassa.</p>
<ul>
<li>
<a class="ms" id="p_2V_2284"></a>
<span class="term">Ayampī</span>
<span class="gloss">ti purimāyo upādāya vuccati. </span>ti purimāyo upādāya
vuccati.</li>
</ul>
<ul>
<li>
<a class="ms" id="p_2V_2285"></a>
<span class="term">Paṭhamāpattikan</span>
<span class="gloss">ti saha vatthujjhācārā āpajjati asamanubhāsanāya. </span>ti
saha vatthujjhācārā āpajjati asamanubhāsanāya.</li>
</ul>
<ul>
<li>
<a class="ms" id="p_2V_2286"></a>
<span class="term">Nissāraṇīyan</span>
<span class="gloss">ti saṃghamhā nissārīyati. </span>ti saṃghamhā nissārīyati.</li>
</ul>
<ul>
<li>
<a class="ms" id="p_2V_2287"></a>
<span class="term">Saṃghādiseso</span>
<span class="gloss">ti…pe…  tenapi vuccati saṃghādisesoti. </span>ti…pe…
tenapi vuccati saṃghādisesoti.</li>
</ul>
<p>
<a class="sc" id="6"></a>
<a class="ms" id="p_2V_2288"></a>
<a class="msdiv" id="msdiv697"></a>
Dhammakamme dhammakammasaññā osāreti, āpatti saṃghādisesassa. Dhammakamme
vematikā osāreti āpatti saṃghādisesassa. Dhammakamme adhammakammasaññā osāreti,
āpatti saṃghādisesassa.</p>
<p>
<a class="sc" id="7"></a>
<a class="ms" id="p_2V_2289"></a>
Adhammakamme dhammakammasaññā, āpatti dukkaṭassa. Adhammakamme vematikā, āpatti
dukkaṭassa. Adhammakamme adhammakammasaññā, āpatti dukkaṭassa.</p>
<p>
<a class="sc" id="8"></a>
<a class="ms" id="p_2V_2290"></a>
<a class="msdiv" id="msdiv698"></a>
Anāpatti—  kammakārakasaṃghaṃ apaloketvā osāreti, gaṇassa chandaṃ jānitvā
osāreti, vatte vattantiṃ osāreti, asante kammakārakasaṃghe osāreti,
ummattikāya, ādikammikāyāti.</p>
<p class="endsutta">
<a class="ms" id="p_2V_2291"></a>
Catutthasaṃghādisesasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>