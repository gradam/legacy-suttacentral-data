<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bi-vb-ss3">
<article>
<hgroup>
<h1>Ekagāmantaragamanasikkhāpada</h1>
</hgroup>
<span class="hidden">Bhikkhunivibhaṅga</span><span class="hidden">Saṃghādisesakaṇḍa</span><span class="hidden">Ekagāmantaragamanasikkhāpada</span>
<p>
<a class="sc" id="1"></a>
<a class="ms" id="p_2V_2245"></a>
<a class="msdiv" id="msdiv687"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena bhaddāya kāpilāniyā antevāsinī bhikkhunī
bhikkhunīhi saddhiṃ bhaṇḍitvā gāmakaṃ ñātikulaṃ agamāsi. Bhaddā kāpilānī taṃ
bhikkhuniṃ apassantī bhikkhuniyo pucchi—  “kahaṃ itthannāmā, na dissatī”ti.
“Bhikkhunīhi saddhiṃ, ayye, bhaṇḍitvā na dissatī”ti. “Ammā, amukasmiṃ gāmake
etissā ñātikulaṃ. Tattha gantvā vicinathā”ti. Bhikkhuniyo tattha gantvā taṃ
bhikkhuniṃ passitvā etadavocuṃ—  “kissa tvaṃ, ayye, ekikā āgatā, kaccisi
appadhaṃsitā”ti? “Appadhaṃsitāmhi, ayye”ti.</p>
<p>
<a class="sc" id="2"></a>
<a class="ms" id="p_2V_2246"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi
nāma bhikkhunī ekā gāmantaraṃ gacchissatī”ti…pe…  “saccaṃ kira, bhikkhave,
bhikkhunī ekā gāmantaraṃ gacchatī”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma, bhikkhave, bhikkhunī ekā gāmantaraṃ gacchissati.
Netaṃ, bhikkhave, appasannānaṃ vā pasādāya…pe…  evañca pana, bhikkhave,
bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="3"></a>
<a class="ms" id="p_2V_2247"></a>
<strong>“Yā pana bhikkhunī ekā gāmantaraṃ gaccheyya, ayampi bhikkhunī
paṭhamāpattikaṃ dhammaṃ āpannā nissāraṇīyaṃ saṃghādisesan”</strong>
ti.</p>
<p>
<a class="sc" id="4"></a>
<a class="ms" id="p_2V_2248"></a>
Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p>
<a class="sc" id="5"></a>
<a class="ms" id="p_2V_2249"></a>
<a class="msdiv" id="msdiv688"></a>
Tena kho pana samayena dve bhikkhuniyo sāketā sāvatthiṃ addhānamaggappaṭipannā
honti. Antarāmagge nadī taritabbā hoti. Atha kho tā bhikkhuniyo nāvike
upasaṅkamitvā etadavocuṃ—  “sādhu no, āvuso, tārethā”ti. “Nāyye, sakkā ubho
sakiṃ tāretun”ti. Eko ekaṃ uttāresi. Uttiṇṇo uttiṇṇaṃ dūsesi. Anuttiṇṇo
anuttiṇṇaṃ dūsesi. Tā pacchā samāgantvā pucchiṃsu—  “kaccisi, ayye,
appadhaṃsitā”ti? “Padhaṃsitāmhi, ayye. Tvaṃ pana, ayye, appadhaṃsitā”ti?
“Padhaṃsitāmhi, ayye”ti.</p>
<p>
<a class="sc" id="6"></a>
<a class="ms" id="p_2V_2250"></a>
Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Yā
tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma
bhikkhunī ekā nadīpāraṃ gacchissatī”ti. Atha kho tā bhikkhuniyo bhikkhūnaṃ
etamatthaṃ ārocesuṃ. Bhikkhū bhagavato etamatthaṃ ārocesuṃ…pe…  “saccaṃ kira,
bhikkhave, bhikkhunī ekā nadīpāraṃ gacchatī”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma, bhikkhave, bhikkhunī ekā nadīpāraṃ
gacchissati. Netaṃ, bhikkhave, appasannānaṃ vā pasādāya…pe…  evañca pana,
bhikkhave, bhikkhuniyo imaṃ sikkhāpadaṃ uddisantu—  </p>
<p class="rule">
<a class="sc" id="7"></a>
<a class="ms" id="p_2V_2251"></a>
<strong>“Yā pana bhikkhunī ekā vā gāmantaraṃ gaccheyya, ekā vā nadīpāraṃ
gaccheyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ
saṃghādisesan”</strong>
ti.</p>
<p>
<a class="sc" id="8"></a>
<a class="ms" id="p_2V_2252"></a>
Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p>
<a class="sc" id="9"></a>
<a class="ms" id="p_2V_2253"></a>
<a class="msdiv" id="msdiv689"></a>
Tena kho pana samayena sambahulā bhikkhuniyo kosalesu janapade sāvatthiṃ
gacchantā sāyaṃ aññataraṃ gāmaṃ upagacchiṃsu. Tattha aññatarā bhikkhunī
abhirūpā hoti dassanīyā pāsādikā. Aññataro puriso tassā bhikkhuniyā saha
dassanena paṭibaddhacitto hoti. Atha kho so puriso tāsaṃ bhikkhunīnaṃ seyyaṃ
paññapento tassā bhikkhuniyā seyyaṃ ekamantaṃ paññāpesi. Atha kho sā bhikkhunī
sallakkhetvā—  “pariyuṭṭhito ayaṃ puriso; sace rattiṃ āgacchissati, vissaro me
bhavissatī”ti, bhikkhuniyo anāpucchā aññataraṃ kulaṃ gantvā seyyaṃ kappesi.
Atha kho so puriso rattiṃ āgantvā taṃ bhikkhuniṃ gavesanto bhikkhuniyo
ghaṭṭesi. Bhikkhuniyo taṃ bhikkhuniṃ apassantiyo evamāhaṃsu—  “nissaṃsayaṃ kho
sā bhikkhunī purisena saddhiṃ nikkhantā”ti.</p>
<p>
<a class="sc" id="10"></a>
<a class="ms" id="p_2V_2254"></a>
Atha kho sā bhikkhunī tassā rattiyā accayena yena tā bhikkhuniyo tenupasaṅkami.
Bhikkhuniyo taṃ bhikkhuniṃ etadavocuṃ—  “kissa tvaṃ, ayye, purisena saddhiṃ
nikkhantā”ti? “Nāhaṃ, ayye, purisena saddhiṃ nikkhantā”ti. Bhikkhunīnaṃ
etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti
vipācenti—  “kathañhi nāma bhikkhunī ekā rattiṃ vippavasissatī”ti…pe…  “saccaṃ
kira, bhikkhave, bhikkhunī ekā rattiṃ vippavasatī”ti? “Saccaṃ, bhagavā”ti.
Vigarahi buddho bhagavā…pe…  kathañhi nāma, bhikkhave, bhikkhunī ekā rattiṃ
vippavasissati. Netaṃ, bhikkhave, appasannānaṃ vā pasādāya…pe…  evañca pana,
bhikkhave, bhikkhuniyo imaṃ sikkhāpadaṃ uddisantu— </p>
<p class="rule">
<a class="sc" id="11"></a>
<a class="ms" id="p_2V_2255"></a>
<strong>“Yā pana bhikkhunī ekā vā gāmantaraṃ gaccheyya, ekā vā nadīpāraṃ
gaccheyya, ekā vā rattiṃ vippavaseyya, ayampi bhikkhunī paṭhamāpattikaṃ dhammaṃ
āpannā nissāraṇīyaṃ saṃghādisesan”</strong>
ti.</p>
<p>
<a class="sc" id="12"></a>
<a class="ms" id="p_2V_2256"></a>
Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p>
<a class="sc" id="13"></a>
<a class="ms" id="p_2V_2257"></a>
<a class="msdiv" id="msdiv690"></a>
Tena kho pana samayena sambahulā bhikkhuniyo kosalesu janapade sāvatthiṃ
addhānamaggappaṭipannā honti. Tattha aññatarā bhikkhunī vaccena pīḷitā ekikā
ohīyitvā pacchā agamāsi. Manussā taṃ bhikkhuniṃ passitvā dūsesuṃ. Atha kho sā
bhikkhunī yena tā bhikkhuniyo tenupasaṅkami. Bhikkhuniyo taṃ bhikkhuniṃ
etadavocuṃ—  “kissa tvaṃ, ayye, ekikā ohīnā, kaccisi appadhaṃsitā”ti?
“Padhaṃsitāmhi, ayye”ti.</p>
<p>
<a class="sc" id="14"></a>
<a class="ms" id="p_2V_2258"></a>
Yā tā bhikkhuniyo appicchā…pe…  tā ujjhāyanti khiyyanti vipācenti—  kathañhi
nāma bhikkhunī ekā gaṇamhā ohīyissatīti…pe…  “saccaṃ kira, bhikkhave, bhikkhunī
ekā gaṇamhā ohīyatī”ti? “Saccaṃ, bhagavā”ti. Vigarahi buddho bhagavā…pe…
kathañhi nāma, bhikkhave, bhikkhunī ekā gaṇamhā ohīyissati. Netaṃ, bhikkhave,
appasannānaṃ vā pasādāya…pe…  evañca pana, bhikkhave, bhikkhuniyo imaṃ
sikkhāpadaṃ uddisantu— </p>
<p class="rule">
<a class="sc" id="15"></a>
<a class="ms" id="p_2V_2259"></a>
<a class="msdiv" id="msdiv691"></a>
<strong>“Yā pana bhikkhunī ekā vā gāmantaraṃ gaccheyya, ekā vā nadīpāraṃ
gaccheyya, ekā vā rattiṃ vippavaseyya, ekā vā gaṇamhā ohīyeyya, ayampi
bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</strong>
ti. (<em>3</em>:<strong>11</strong>)</p>
<ul>
<li>
<a class="ms" id="p_2V_2260"></a>
<a class="msdiv" id="msdiv692"></a>
<span class="term">Yā panā</span>
<span class="gloss">ti yā yādisā…pe…  </span>ti yā yādisā…pe…
<span class="term">bhikkhunī</span>
<span class="gloss">ti…pe…  ayaṃ imasmiṃ atthe adhippetā bhikkhunīti. </span>ti…pe…
ayaṃ imasmiṃ atthe adhippetā bhikkhunīti.</li>
</ul>
<ul>
<li>
<a class="ms" id="p_2V_2261"></a>
<span class="term">Ekā vā gāmantaraṃ gaccheyyā</span>
<span class="gloss">ti parikkhittassa gāmassa parikkhepaṃ paṭhamaṃ pādaṃ
atikkāmentiyā āpatti thullaccayassa, dutiyaṃ pādaṃ atikkāmentiyā āpatti
saṃghādisesassa. </span>ti parikkhittassa gāmassa parikkhepaṃ paṭhamaṃ pādaṃ
atikkāmentiyā āpatti thullaccayassa, dutiyaṃ pādaṃ atikkāmentiyā āpatti
saṃghādisesassa.</li>
</ul>
<p>
<a class="sc" id="16"></a>
<a class="ms" id="p_2V_2262"></a>
Aparikkhittassa gāmassa upacāraṃ paṭhamaṃ pādaṃ atikkāmentiyā āpatti
thullaccayassa. Dutiyaṃ pādaṃ atikkāmentiyā āpatti saṃghādisesassa.</p>
<ul>
<li>
<a class="ms" id="p_2V_2263"></a>
<span class="term">Ekā vā nadīpāraṃ gaccheyyā</span>
<span class="gloss">ti nadī nāma timaṇḍalaṃ paṭicchādetvā yattha katthaci
uttarantiyā bhikkhuniyā antaravāsako temiyati. Paṭhamaṃ pādaṃ uttarantiyā
āpatti thullaccayassa. Dutiyaṃ pādaṃ uttarantiyā āpatti saṃghādisesassa.
</span>ti nadī nāma timaṇḍalaṃ paṭicchādetvā yattha katthaci uttarantiyā
bhikkhuniyā antaravāsako temiyati. Paṭhamaṃ pādaṃ uttarantiyā āpatti
thullaccayassa. Dutiyaṃ pādaṃ uttarantiyā āpatti saṃghādisesassa.</li>
</ul>
<ul>
<li>
<a class="ms" id="p_2V_2264"></a>
<span class="term">Ekā vā rattiṃ vippavaseyyā</span>
<span class="gloss">ti saha aruṇuggamanā dutiyikāya bhikkhuniyā hatthapāsaṃ
vijahantiyā āpatti thullaccayassa. Vijahite āpatti saṃghādisesassa. </span>ti
saha aruṇuggamanā dutiyikāya bhikkhuniyā hatthapāsaṃ vijahantiyā āpatti
thullaccayassa. Vijahite āpatti saṃghādisesassa.</li>
</ul>
<ul>
<li>
<a class="ms" id="p_2V_2265"></a>
<span class="term">Ekā vā gaṇamhā ohīyeyyā</span>
<span class="gloss">ti agāmake araññe dutiyikāya bhikkhuniyā dassanūpacāraṃ vā
savanūpacāraṃ vā vijahantiyā āpatti thullaccayassa. Vijahite āpatti
saṃghādisesassa. </span>ti agāmake araññe dutiyikāya bhikkhuniyā dassanūpacāraṃ
vā savanūpacāraṃ vā vijahantiyā āpatti thullaccayassa. Vijahite āpatti
saṃghādisesassa.</li>
</ul>
<ul>
<li>
<a class="ms" id="p_2V_2266"></a>
<span class="term">Ayampī</span>
<span class="gloss">ti purimāyo upādāya vuccati. </span>ti purimāyo upādāya
vuccati.</li>
</ul>
<ul>
<li>
<a class="ms" id="p_2V_2267"></a>
<span class="term">Paṭhamāpattikan</span>
<span class="gloss">ti saha vatthujjhācārā āpajjati asamanubhāsanāya. </span>ti
saha vatthujjhācārā āpajjati asamanubhāsanāya.</li>
</ul>
<ul>
<li>
<a class="ms" id="p_2V_2268"></a>
<span class="term">Nissāraṇīyan</span>
<span class="gloss">ti saṃghamhā nissārīyati. </span>ti saṃghamhā nissārīyati.</li>
</ul>
<ul>
<li>
<a class="ms" id="p_2V_2269"></a>
<span class="term">Saṃghādiseso</span>
<span class="gloss">ti…pe…  tenapi vuccati saṃghādisesoti. </span>ti…pe…
tenapi vuccati saṃghādisesoti.</li>
</ul>
<p>
<a class="sc" id="17"></a>
<a class="ms" id="p_2V_2270"></a>
<a class="msdiv" id="msdiv693"></a>
Anāpatti—  dutiyikā bhikkhunī pakkantā vā hoti vibbhantā vā kālaṅkatā vā
pakkhasaṅkantā vā, āpadāsu, ummattikāya, ādikammikāyāti.</p>
<p class="endsutta">
<a class="ms" id="p_2V_2271"></a>
Tatiyasaṃghādisesasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>