<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-ss8">
<article>
<div class="hgroup">
<h1>Duṭṭhadosasikkhāpada</h1>
</div>
<span class="hidden">Mahāvibhaṅga</span><span class="hidden">Saṃghādisesakaṇḍa</span><span class="hidden">Duṭṭhadosasikkhāpada</span>
<p>
<a class="ms" id="p_1V_1556"></a>
<a class="msdiv" id="msdiv380"></a>
<a class="sc" id="1"></a>
Tena samayena buddho bhagavā rājagahe viharati veḷuvane kalandakanivāpe. Tena
kho pana samayena āyasmatā dabbena mallaputtena jātiyā sattavassena arahattaṃ
sacchikataṃ hoti. Yaṃ kiñci sāvakena pattabbaṃ sabbaṃ tena anuppattaṃ hoti.
Natthi cassa kiñci uttari karaṇīyaṃ, katassa vā paticayo. Atha kho āyasmato
dabbassa mallaputtassa rahogatassa paṭisallīnassa evaṃ cetaso parivitakko
udapādi—  “mayā kho jātiyā sattavassena arahattaṃ sacchikataṃ. Yaṃ kiñci
sāvakena pattabbaṃ sabbaṃ mayā anuppattaṃ. Natthi ca me kiñci uttari karaṇīyaṃ,
katassa vā paticayo. Kiṃ nu kho ahaṃ saṃghassa veyyāvaccaṃ kareyyan”ti?</p>
<p>
<a class="ms" id="p_1V_1557"></a>
<a class="sc" id="2"></a>
Atha kho āyasmato dabbassa mallaputtassa etadahosi—  “yannūnāhaṃ saṃghassa
senāsanañca paññapeyyaṃ bhattāni ca uddiseyyan”ti. Atha kho āyasmā dabbo
mallaputto sāyanhasamayaṃ paṭisallānā vuṭṭhito yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho
āyasmā dabbo mallaputto bhagavantaṃ etadavoca—  “idha mayhaṃ, bhante,
rahogatassa paṭisallīnassa evaṃ cetaso parivitakko udapādi mayā kho jātiyā
sattavassena arahattaṃ sacchikataṃ, yaṃ kiñci sāvakena pattabbaṃ, sabbaṃ mayā
anupattaṃ, natthi ca me kiñci uttari karaṇīyaṃ, katassa vā paticayo, kiṃ nu kho
ahaṃ saṃghassa veyyāvaccaṃ kareyyanti. Tassa mayhaṃ, bhante, etadahosi—
‘yannūnāhaṃ saṃghassa senāsanañca paññapeyyaṃ bhattāni ca uddiseyyan’ti.
Icchāmahaṃ, bhante, saṃghassa senāsanañca paññapetuṃ bhattāni ca uddisitun”ti.
“Sādhu sādhu, dabba. Tena hi tvaṃ, dabba, saṃghassa senāsanañca paññapehi
bhattāni ca uddisā”ti. “Evaṃ, bhante”ti kho āyasmā dabbo mallaputto bhagavato
paccassosi.</p>
<p>
<a class="ms" id="p_1V_1558"></a>
<a class="sc" id="3"></a>
Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū
āmantesi—  “tena hi, bhikkhave, saṃgho dabbaṃ mallaputtaṃ senāsanapaññāpakañca
bhattuddesakañca sammannatu. Evañca pana, bhikkhave, sammannitabbo. Paṭhamaṃ
dabbo mallaputto yācitabbo. Yācitvā byattena bhikkhunā paṭibalena saṃgho
ñāpetabbo— </p>
<p>
<a class="ms" id="p_1V_1559"></a>
<a class="msdiv" id="msdiv381"></a>
<a class="sc" id="4"></a>
‘Suṇātu me, bhante, saṃgho. Yadi saṃghassa pattakallaṃ saṃgho āyasmantaṃ dabbaṃ
mallaputtaṃ senāsanapaññāpakañca bhattuddesakañca sammanneyya. Esā ñatti.</p>
<p>
<a class="ms" id="p_1V_1560"></a>
<a class="sc" id="5"></a>
Suṇātu me, bhante, saṃgho. Saṃgho āyasmantaṃ dabbaṃ mallaputtaṃ
senāsanapaññāpakañca bhattuddesakañca sammannati. Yassāyasmato khamati āyasmato
dabbassa mallaputtassa senāsanapaññāpakassa ca bhattuddesakassa ca sammuti, so
tuṇhassa; yassa nakkhamati, so bhāseyya.</p>
<p>
<a class="ms" id="p_1V_1561"></a>
<a class="sc" id="6"></a>
Sammato saṃghena āyasmā dabbo mallaputto senāsanapaññāpako ca bhattuddesako ca.
Khamati saṃghassa, tasmā tuṇhī, evametaṃ dhārayāmī’”ti.</p>
<p>
<a class="ms" id="p_1V_1562"></a>
<a class="msdiv" id="msdiv382"></a>
<a class="sc" id="7"></a>
Sammato ca panāyasmā dabbo mallaputto sabhāgānaṃ bhikkhūnaṃ ekajjhaṃ senāsanaṃ
paññapeti. Ye te bhikkhū suttantikā tesaṃ ekajjhaṃ senāsanaṃ paññapeti—  “te
aññamaññaṃ suttantaṃ saṅgāyissantī”ti. Ye te bhikkhū vinayadharā tesaṃ ekajjhaṃ
senāsanaṃ paññapeti—  “te aññamaññaṃ vinayaṃ vinicchinissantī”ti. Ye te
bhikkhū dhammakathikā tesaṃ ekajjhaṃ senāsanaṃ paññapeti—  “te aññamaññaṃ
dhammaṃ sākacchissantī”ti. Ye te bhikkhū jhāyino tesaṃ ekajjhaṃ senāsanaṃ
paññapeti—  “te aññamaññaṃ na byābādhissantī”ti. Ye te bhikkhū
tiracchānakathikā kāyadaḷhibahulā viharanti tesampi ekajjhaṃ senāsanaṃ
paññapeti—  “imāyapime āyasmanto ratiyā acchissantī”ti. Yepi te bhikkhū vikāle
āgacchanti tesampi tejodhātuṃ samāpajjitvā teneva ālokena senāsanaṃ paññapeti.
Apisu bhikkhū sañcicca vikāle āgacchanti—  “mayaṃ āyasmato dabbassa
mallaputtassa iddhipāṭihāriyaṃ passissāmā”ti.</p>
<p>
<a class="ms" id="p_1V_1563"></a>
<a class="sc" id="8"></a>
Te āyasmantaṃ dabbaṃ mallaputtaṃ upasaṅkamitvā evaṃ vadanti—  “amhākaṃ, āvuso
dabba, senāsanaṃ paññapehī”ti. Te āyasmā dabbo mallaputto evaṃ vadeti—
“katthāyasmantā icchanti, kattha paññapemī”ti? Te sañcicca dūre apadisanti—
“amhākaṃ, āvuso dabba, gijjhakūṭe pabbate senāsanaṃ paññapehi. Amhākaṃ, āvuso,
corapapāte senāsanaṃ paññapehi. Amhākaṃ, āvuso, isigilipasse kāḷasilāyaṃ
senāsanaṃ paññapehi. Amhākaṃ, āvuso, vebhārapasse sattapaṇṇiguhāyaṃ senāsanaṃ
paññapehi. Amhākaṃ, āvuso, sītavane sappasoṇḍikapabbhāre senāsanaṃ paññapehi.
Amhākaṃ, āvuso, gotamakakandarāyaṃ senāsanaṃ paññapehi. Amhākaṃ, āvuso,
tindukakandarāyaṃ senāsanaṃ paññapehi. Amhākaṃ, āvuso, tapodakandarāyaṃ
senāsanaṃ paññapehi. Amhākaṃ, āvuso, tapodārāme senāsanaṃ paññapehi. Amhākaṃ,
āvuso, jīvakambavane senāsanaṃ paññapehi. Amhākaṃ, āvuso, maddakucchismiṃ
migadāye senāsanaṃ paññapehī”ti.</p>
<p>
<a class="ms" id="p_1V_1564"></a>
<a class="sc" id="9"></a>
Tesaṃ āyasmā dabbo mallaputto tejodhātuṃ samāpajjitvā aṅguliyā jalamānāya
purato purato gacchati. Tepi teneva ālokena āyasmato dabbassa mallaputtassa
piṭṭhito piṭṭhito gacchanti. Tesaṃ āyasmā dabbo mallaputto evaṃ senāsanaṃ
paññapeti—  “ayaṃ mañco, idaṃ pīṭhaṃ, ayaṃ bhisi, idaṃ bibbohanaṃ, idaṃ
vaccaṭṭhānaṃ, idaṃ passāvaṭṭhānaṃ, idaṃ pānīyaṃ, idaṃ paribhojanīyaṃ, ayaṃ
kattaradaṇḍo, idaṃ saṃghassa katikasaṇṭhānaṃ, imaṃ kālaṃ pavisitabbaṃ, imaṃ
kālaṃ nikkhamitabban”ti. Tesaṃ āyasmā dabbo mallaputto evaṃ senāsanaṃ
paññapetvā punadeva veḷuvanaṃ paccāgacchati.</p>
<p>
<a class="ms" id="p_1V_1565"></a>
<a class="msdiv" id="msdiv383"></a>
<a class="sc" id="10"></a>
Tena kho pana samayena mettiyabhūmajakā bhikkhū navakā ceva honti appapuññā ca.
Yāni saṃghassa lāmakāni senāsanāni tāni tesaṃ pāpuṇanti lāmakāni ca bhattāni.
Tena kho pana samayena rājagahe manussā icchanti therānaṃ bhikkhūnaṃ
abhisaṅkhārikaṃ piṇḍapātaṃ dātuṃ sappimpi telampi uttaribhaṅgampi.
Mettiyabhūmajakānaṃ pana bhikkhūnaṃ pākatikaṃ denti yathārandhaṃ kaṇājakaṃ
bilaṅgadutiyaṃ. Te pacchābhattaṃ piṇḍapātapaṭikkantā there bhikkhū pucchanti—
“tumhākaṃ, āvuso, bhattagge kiṃ ahosi? Tumhākaṃ, āvuso, bhattagge kiṃ ahosī”ti?
Ekacce therā evaṃ vadanti—  “amhākaṃ, āvuso, sappi ahosi telaṃ ahosi
uttaribhaṅgaṃ ahosī”ti. Mettiyabhūmajakā pana bhikkhū evaṃ vadanti—  “amhākaṃ,
āvuso, na kiñci ahosi, pākatikaṃ yathārandhaṃ kaṇājakaṃ bilaṅgadutiyan”ti.</p>
<p>
<a class="ms" id="p_1V_1566"></a>
<a class="sc" id="11"></a>
Tena kho pana samayena kalyāṇabhattiko gahapati saṃghassa catukkabhattaṃ deti
niccabhattaṃ. So bhattagge saputtadāro upatiṭṭhitvā parivisati. Aññe odanena
pucchanti, aññe sūpena pucchanti, aññe telena pucchanti, aññe uttaribhaṅgena
pucchanti. Tena kho pana samayena kalyāṇabhattikassa gahapatino bhattaṃ
svātanāya mettiyabhūmajakānaṃ bhikkhūnaṃ uddiṭṭhaṃ hoti. Atha kho
kalyāṇabhattiko gahapati ārāmaṃ agamāsi kenacideva karaṇīyena. So yenāyasmā
dabbo mallaputto tenupasaṅkami; upasaṅkamitvā āyasmantaṃ dabbaṃ mallaputtaṃ
abhivādetvā ekamantaṃ nisīdi. Ekamantaṃ nisinnaṃ kho kalyāṇabhattikaṃ gahapatiṃ
āyasmā dabbo mallaputto dhammiyā kathāya sandassesi samādapesi samuttejesi
sampahaṃsesi. Atha kho kalyāṇabhattiko gahapati āyasmatā dabbena mallaputtena
dhammiyā kathāya sandassito samādapito samuttejito sampahaṃsito āyasmantaṃ
dabbaṃ mallaputtaṃ etadavoca—  “kassa, bhante, amhākaṃ ghare svātanāya bhattaṃ
uddiṭṭhan”ti? “Mettiyabhūmajakānaṃ kho, gahapati, bhikkhūnaṃ tumhākaṃ ghare
svātanāya bhattaṃ uddiṭṭhan”ti. Atha kho kalyāṇabhattiko gahapati anattamano
ahosi—  “kathañhi nāma pāpabhikkhū amhākaṃ ghare bhuñjissantī”ti. Gharaṃ gantvā
dāsiṃ āṇāpesi—  “ye, je, sve bhattikā āgacchanti te koṭṭhake āsanaṃ paññapetvā
kaṇājakena bilaṅgadutiyena parivisā”ti. “Evaṃ, ayyā”ti kho sā dāsī
kalyāṇabhattikassa gahapatino paccassosi.</p>
<p>
<a class="ms" id="p_1V_1567"></a>
<a class="sc" id="12"></a>
Atha kho mettiyabhūmajakā bhikkhū—  “hiyyo kho, āvuso, amhākaṃ
kalyāṇabhattikassa gahapatino bhattaṃ uddiṭṭhaṃ, sve amhe kalyāṇabhattiko
gahapati saputtadāro upatiṭṭhitvā parivisissati; aññe odanena pucchissanti,
aññe sūpena pucchissanti, aññe telena pucchissanti, aññe uttaribhaṅgena
pucchissantī”ti. Te teneva somanassena na cittarūpaṃ rattiyā supiṃsu.</p>
<p>
<a class="ms" id="p_1V_1568"></a>
<a class="sc" id="13"></a>
Atha kho mettiyabhūmajakā bhikkhū pubbaṇhasamayaṃ nivāsetvā pattacīvaraṃ ādāya
yena kalyāṇabhattikassa gahapatino nivesanaṃ tenupasaṅkamiṃsu. Addasā kho sā
dāsī mettiyabhūmajake bhikkhū dūratova āgacchante. Disvāna koṭṭhake āsanaṃ
paññapetvā mettiyabhūmajake bhikkhū etadavoca—  “nisīdatha, bhante”ti. Atha kho
mettiyabhūmajakānaṃ bhikkhūnaṃ etadahosi—  “nissaṃsayaṃ kho na tāva bhattaṃ
siddhaṃ bhavissati. Yathā mayaṃ koṭṭhake nisīdeyyāmā”ti. Atha kho sā dāsī
kaṇājakena bilaṅgadutiyena upagacchi—  “bhuñjatha, bhante”ti. “Mayaṃ kho,
bhagini, niccabhattikā”ti. “Jānāmi, ayyā, niccabhattikāti. Api cāhaṃ hiyyova
gahapatinā āṇattā—  ‘ye, je, sve bhattikā āgacchanti te koṭṭhake āsanaṃ
paññapetvā kaṇājakena bilaṅgadutiyena parivisā’ti. Bhuñjatha, bhante”ti. Atha
kho mettiyabhūmajakā bhikkhū—  “hiyyo kho, āvuso, kalyāṇabhattiko gahapati
ārāmaṃ agamāsi dabbassa mallaputtassa santike. Nissaṃsayaṃ kho mayaṃ dabbena
mallaputtena gahapatino antare paribhinnā”ti. Te teneva domanassena na
cittarūpaṃ bhuñjiṃsu. Atha kho mettiyabhūmajakā bhikkhū pacchābhattaṃ
piṇḍapātapaṭikkantā ārāmaṃ gantvā pattacīvaraṃ paṭisāmetvā bahārāmakoṭṭhake
saṅghāṭipallatthikāya nisīdiṃsu tuṇhībhūtā maṅkubhūtā pattakkhandhā adhomukhā
pajjhāyantā appaṭibhānā.</p>
<p>
<a class="ms" id="p_1V_1569"></a>
<a class="sc" id="14"></a>
Atha kho mettiyā bhikkhunī yena mettiyabhūmajakā bhikkhū tenupasaṅkami;
upasaṅkamitvā mettiyabhūmajake bhikkhū etadavoca—  “vandāmi, ayyā”ti. Evaṃ
vutte, mettiyabhūmajakā bhikkhū nālapiṃsu. Dutiyampi kho…pe…  tatiyampi kho
mettiyā bhikkhunī mettiyabhūmajake bhikkhū etadavoca—  “vandāmi, ayyā”ti.
Tatiyampi kho mettiyabhūmajakā bhikkhū nālapiṃsu. “Kyāhaṃ ayyānaṃ aparajjhāmi?
Kissa maṃ ayyā nālapantī”ti? “Tathā hi pana tvaṃ, bhagini, amhe dabbena
mallaputtena viheṭhīyamāne ajjhupekkhasī”ti? “Kyāhaṃ, ayyā, karomī”ti? “Sace
kho tvaṃ, bhagini, iccheyyāsi ajjeva bhagavā dabbaṃ mallaputtaṃ nāsāpeyyā”ti.
“Kyāhaṃ, ayyā, karomi, kiṃ mayā sakkā kātun”ti? “Ehi tvaṃ, bhagini, yena
bhagavā tenupasaṅkama; upasaṅkamitvā bhagavantaṃ evaṃ vadehi—  ‘idaṃ, bhante,
nacchannaṃ nappatirūpaṃ. Yāyaṃ, bhante, disā abhayā anītikā anupaddavā sāyaṃ
disā sabhayā saītikā saupaddavā. Yato nivātaṃ tato savātaṃ. Udakaṃ maññe
ādittaṃ. Ayyenamhi dabbena mallaputtena dūsitā’”ti. “Evaṃ, ayyā”ti kho mettiyā
bhikkhunī mettiyabhūmajakānaṃ bhikkhūnaṃ paṭissutvā yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho
sā mettiyā bhikkhunī bhagavantaṃ etadavoca—  “idaṃ, bhante, nacchannaṃ
nappatirūpaṃ. Yāyaṃ, bhante, disā abhayā anītikā anupaddavā sāyaṃ disā sabhayā
saītikā saupaddavā. Yato nivātaṃ tato savātaṃ. Udakaṃ maññe ādittaṃ. Ayyenamhi
dabbena mallaputtena dūsitā”ti.</p>
<p>
<a class="ms" id="p_1V_1570"></a>
<a class="msdiv" id="msdiv384"></a>
<a class="sc" id="15"></a>
Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā
āyasmantaṃ dabbaṃ mallaputtaṃ paṭipucchi—  “sarasi tvaṃ, dabba, evarūpaṃ kattā
yathāyaṃ bhikkhunī āhā”ti? “Yathā maṃ, bhante, bhagavā jānātī”ti. Dutiyampi kho
bhagavā…pe…  tatiyampi kho bhagavā āyasmantaṃ dabbaṃ mallaputtaṃ etadavoca—
“sarasi tvaṃ, dabba, evarūpaṃ kattā yathāyaṃ bhikkhunī āhā”ti? “Yathā maṃ,
bhante, bhagavā jānātī”ti. “Na kho, dabba, dabbā evaṃ nibbeṭhenti. Sace tayā
kataṃ katanti vadehi, sace tayā akataṃ akatanti vadehī”ti. “Yato ahaṃ, bhante,
jāto nābhijānāmi supinantenapi methunaṃ dhammaṃ paṭisevitā, pageva jāgaro”ti.
Atha kho bhagavā bhikkhū āmantesi—  “tena hi, bhikkhave, mettiyaṃ bhikkhuniṃ
nāsetha. Ime ca bhikkhū anuyuñjathā”ti. Idaṃ vatvā bhagavā uṭṭhāyāsanā vihāraṃ
pāvisi.</p>
<p>
<a class="ms" id="p_1V_1571"></a>
<a class="sc" id="16"></a>
Atha kho te bhikkhū mettiyaṃ bhikkhuniṃ nāsesuṃ. Atha kho mettiyabhūmajakā
bhikkhū te bhikkhū etadavocuṃ—  “māvuso, mettiyaṃ bhikkhuniṃ nāsetha. Na sā
kiñci aparajjhati. Amhehi sā ussāhitā kupitehi anattamanehi
cāvanādhippāyehī”ti. “Kiṃ pana tumhe, āvuso, āyasmantaṃ dabbaṃ mallaputtaṃ
amūlakena pārājikena dhammena anuddhaṃsethā”ti? “Evamāvuso”ti. Ye te bhikkhū
appicchā…pe…  te ujjhāyanti khiyyanti vipācenti—  “kathañhi nāma
mettiyabhūmajakā bhikkhū āyasmantaṃ dabbaṃ mallaputtaṃ amūlakena pārājikena
dhammena anuddhaṃsessantī”ti.</p>
<p>
<a class="ms" id="p_1V_1572"></a>
<a class="sc" id="17"></a>
Atha kho te bhikkhū mettiyabhūmajake bhikkhū anekapariyāyena vigarahitvā
bhagavato etamatthaṃ ārocesuṃ…pe…  “saccaṃ kira tumhe, bhikkhave, dabbaṃ
mallaputtaṃ amūlakena pārājikena dhammena anuddhaṃsethā”ti? “Saccaṃ,
bhagavā”ti. Vigarahi buddho bhagavā…pe…  “kathañhi nāma tumhe, moghapurisā,
dabbaṃ mallaputtaṃ amūlakena pārājikena dhammena anuddhaṃsessatha. Netaṃ,
moghapurisā, appasannānaṃ vā pasādāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_1V_1573"></a>
<a class="msdiv" id="msdiv385"></a>
<a class="sc" id="18"></a>
<strong>“Yo pana bhikkhu bhikkhuṃ duṭṭho doso appatīto amūlakena pārājikena
dhammena anuddhaṃseyya—  ‘appeva nāma naṃ imamhā brahmacariyā cāveyyan’ti, tato
aparena samayena samanuggāhīyamāno vā asamanuggāhīyamāno vā amūlakañceva taṃ
adhikaraṇaṃ hoti bhikkhu ca dosaṃ patiṭṭhāti, saṃghādiseso”</strong>
ti. (<em>8</em>:<strong>12</strong>)</p>
<ul>
<li>
<a class="ms" id="p_1V_1574"></a>
<a class="msdiv" id="msdiv386"></a>
<a class="sc" id="19"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_1V_1575"></a>
<a class="sc" id="20"></a>
<span class="term">Bhikkhun</span>
<span class="gloss">ti aññaṃ bhikkhuṃ.</span>ti aññaṃ bhikkhuṃ.</li>
</ul>
<ul>
<li>
<a class="ms" id="p_1V_1576"></a>
<a class="sc" id="21"></a>
<span class="term">Duṭṭho doso</span>
<span class="gloss">ti kupito anattamano anabhiraddho āhatacitto khilajāto.</span>ti
kupito anattamano anabhiraddho āhatacitto khilajāto.</li>
</ul>
<ul>
<li>
<a class="ms" id="p_1V_1577"></a>
<a class="sc" id="22"></a>
<span class="term">Appatīto</span>
<span class="gloss">ti tena ca kopena tena ca dosena tāya ca anattamanatāya
tāya ca anabhiraddhiyā appatīto hoti.</span>ti tena ca kopena tena ca dosena
tāya ca anattamanatāya tāya ca anabhiraddhiyā appatīto hoti.</li>
</ul>
<ul>
<li>
<a class="ms" id="p_1V_1578"></a>
<a class="sc" id="23"></a>
<span class="term">Amūlakaṃ</span>
<span class="gloss">nāma adiṭṭhaṃ asutaṃ aparisaṅkitaṃ.</span>
nāma adiṭṭhaṃ asutaṃ aparisaṅkitaṃ.</li>
</ul>
<ul>
<li>
<a class="ms" id="p_1V_1579"></a>
<a class="sc" id="24"></a>
<span class="term">Pārājikena dhammenā</span>
<span class="gloss">ti catunnaṃ aññatarena.</span>ti catunnaṃ aññatarena.</li>
</ul>
<ul>
<li>
<a class="ms" id="p_1V_1580"></a>
<a class="sc" id="25"></a>
<span class="term">Anuddhaṃseyyā</span>
<span class="gloss">ti codeti vā codāpeti vā.</span>ti codeti vā codāpeti vā.</li>
</ul>
<ul>
<li>
<a class="ms" id="p_1V_1581"></a>
<a class="sc" id="26"></a>
<span class="term">Appeva nāma naṃ imamhā brahmacariyā cāveyyan</span>
<span class="gloss">ti bhikkhubhāvā cāveyyaṃ, samaṇadhammā cāveyyaṃ,
sīlakkhandhā cāveyyaṃ, tapoguṇā cāveyyaṃ.</span>ti bhikkhubhāvā cāveyyaṃ,
samaṇadhammā cāveyyaṃ, sīlakkhandhā cāveyyaṃ, tapoguṇā cāveyyaṃ.</li>
</ul>
<ul>
<li>
<a class="ms" id="p_1V_1582"></a>
<a class="sc" id="27"></a>
<span class="term">Tato aparena samayenā</span>
<span class="gloss">ti yasmiṃ khaṇe anuddhaṃsito hoti taṃ khaṇaṃ taṃ layaṃ taṃ
muhuttaṃ vītivatte.</span>ti yasmiṃ khaṇe anuddhaṃsito hoti taṃ khaṇaṃ taṃ
layaṃ taṃ muhuttaṃ vītivatte.</li>
</ul>
<ul>
<li>
<a class="ms" id="p_1V_1583"></a>
<a class="sc" id="28"></a>
<span class="term">Samanuggāhīyamāno</span>
<span class="gloss">ti yena vatthunā anuddhaṃsito hoti tasmiṃ vatthusmiṃ
samanuggāhīyamāno.</span>ti yena vatthunā anuddhaṃsito hoti tasmiṃ vatthusmiṃ
samanuggāhīyamāno.</li>
</ul>
<ul>
<li>
<a class="ms" id="p_1V_1584"></a>
<a class="sc" id="29"></a>
<span class="term">Asamanuggāhīyamāno</span>
<span class="gloss">ti na kenaci vuccamāno.</span>ti na kenaci vuccamāno.</li>
</ul>
<ul>
<li>
<a class="ms" id="p_1V_1585"></a>
<a class="sc" id="30"></a>
<span class="term">Adhikaraṇaṃ</span>
<span class="gloss">nāma cattāri adhikaraṇāni—  vivādādhikaraṇaṃ,
anuvādādhikaraṇaṃ, āpattādhikaraṇaṃ, kiccādhikaraṇaṃ.</span>
nāma cattāri adhikaraṇāni—  vivādādhikaraṇaṃ, anuvādādhikaraṇaṃ,
āpattādhikaraṇaṃ, kiccādhikaraṇaṃ.</li>
</ul>
<ul>
<li>
<a class="ms" id="p_1V_1586"></a>
<a class="sc" id="31"></a>
<span class="term">Bhikkhu ca dosaṃ patiṭṭhātī</span>
<span class="gloss">ti tucchakaṃ mayā bhaṇitaṃ, musā mayā bhaṇitaṃ, abhūtaṃ
mayā bhaṇitaṃ, ajānantena mayā bhaṇitaṃ.</span>ti tucchakaṃ mayā bhaṇitaṃ, musā
mayā bhaṇitaṃ, abhūtaṃ mayā bhaṇitaṃ, ajānantena mayā bhaṇitaṃ.</li>
</ul>
<ul>
<li>
<a class="ms" id="p_1V_1587"></a>
<a class="sc" id="32"></a>
<span class="term">Saṃghādiseso</span>
<span class="gloss">ti…pe…  tenapi vuccati saṃghādisesoti.</span>ti…pe…  tenapi
vuccati saṃghādisesoti.</li>
</ul>
<p>
<a class="ms" id="p_1V_1588"></a>
<a class="msdiv" id="msdiv387"></a>
<a class="sc" id="33"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā,
pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā
saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya
saṃghādisesassa.</p>
<p>
<a class="ms" id="p_1V_1589"></a>
<a class="sc" id="34"></a>
Asutassa hoti—  “pārājikaṃ dhammaṃ ajjhāpanno”ti. Tañce codeti—  “suto mayā,
pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā
saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya
saṃghādisesassa.</p>
<p>
<a class="ms" id="p_1V_1590"></a>
<a class="sc" id="35"></a>
Aparisaṅkitassa hoti—  “pārājikaṃ dhammaṃ ajjhāpanno”ti. Tañce codeti—
“parisaṅkito mayā, pārājikaṃ dhammaṃ ajjhāpannosi, assamaṇosi, asakyaputtiyosi,
natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya,
vācāya saṃghādisesassa.</p>
<p>
<a class="ms" id="p_1V_1591"></a>
<a class="sc" id="36"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā
suto ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya
saṃghādisesassa.</p>
<p>
<a class="ms" id="p_1V_1592"></a>
<a class="sc" id="37"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā
parisaṅkito ca, pārājikaṃ dhammaṃ ajjhāpannosi, assamaṇosi…pe…  āpatti vācāya,
vācāya saṃghādisesassa.</p>
<p>
<a class="ms" id="p_1V_1593"></a>
<a class="sc" id="38"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā
suto ca parisaṅkito ca, pārājikaṃ dhammaṃ ajjhāpannosi, assamaṇosi…pe…  āpatti
vācāya, vācāya saṃghādisesassa.</p>
<p>
<a class="ms" id="p_1V_1594"></a>
<a class="sc" id="39"></a>
Asutassa hoti—  “pārājikaṃ dhammaṃ ajjhāpanno”ti. Tañce codeti—  “suto mayā
parisaṅkito ca…pe…  suto mayā diṭṭho ca…pe…  suto mayā parisaṅkito ca diṭṭho
ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya
saṃghādisesassa.</p>
<p>
<a class="ms" id="p_1V_1595"></a>
<a class="sc" id="40"></a>
Aparisaṅkitassa hoti—  “pārājikaṃ dhammaṃ ajjhāpanno”ti. Tañce codeti—
“parisaṅkito mayā diṭṭho ca…pe…  parisaṅkito mayā suto ca…pe…  parisaṅkito mayā
diṭṭho ca suto ca, pārājikaṃ dhammaṃ ajjhāpannosi, assamaṇosi…pe…  āpatti
vācāya, vācāya saṃghādisesassa.</p>
<p>
<a class="ms" id="p_1V_1596"></a>
<a class="sc" id="41"></a>
Diṭṭhassa hoti pārājikaṃ dhammaṃ ajjhāpajjanto. Tañce codeti—  “suto mayā
pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya
saṃghādisesassa.</p>
<p>
<a class="ms" id="p_1V_1597"></a>
<a class="sc" id="42"></a>
Diṭṭhassa hoti pārājikaṃ dhammaṃ ajjhāpajjanto. Tañce codeti—  “parisaṅkito
mayā, pārājikaṃ dhammaṃ ajjhāpannosi…pe…  suto mayā parisaṅkito ca, pārājikaṃ
dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.</p>
<p>
<a class="ms" id="p_1V_1598"></a>
<a class="sc" id="43"></a>
Sutassa hoti—  “pārājikaṃ dhammaṃ ajjhāpanno”ti. Tañce codeti—  “parisaṅkito
mayā, pārājikaṃ dhammaṃ ajjhāpannosi…pe…  diṭṭho mayā, pārājikaṃ dhammaṃ
ajjhāpannosi…pe…  parisaṅkito mayā diṭṭho ca, pārājikaṃ dhammaṃ ajjhāpannosi,
assamaṇosi…pe…  āpatti vācāya, vācāya saṃghādisesassa.</p>
<p>
<a class="ms" id="p_1V_1599"></a>
<a class="sc" id="44"></a>
Parisaṅkitassa hoti—  “pārājikaṃ dhammaṃ ajjhāpanno”ti. Tañce codeti—  “diṭṭho
mayā, pārājikaṃ dhammaṃ ajjhāpannosi…pe…  suto mayā, pārājikaṃ dhammaṃ
ajjhāpannosi…pe…  diṭṭho mayā suto ca, pārājikaṃ dhammaṃ ajjhāpannosi,
assamaṇosi, asakyaputtiyosi…pe…  āpatti vācāya, vācāya saṃghādisesassa.</p>
<p>
<a class="ms" id="p_1V_1600"></a>
<a class="sc" id="45"></a>
Diṭṭhassa hoti pārājikaṃ dhammaṃ ajjhāpajjanto. Diṭṭhe vematiko diṭṭhaṃ no
kappeti diṭṭhaṃ nassarati diṭṭhaṃ pamuṭṭho hoti…pe…  sute vematiko sutaṃ no
kappeti sutaṃ nassarati sutaṃ pamuṭṭho hoti…pe…  parisaṅkite vematiko
parisaṅkitaṃ no kappeti parisaṅkitaṃ nassarati parisaṅkitaṃ pamuṭṭho hoti.
Tañce codeti—  “parisaṅkito mayā diṭṭho ca…pe…  parisaṅkito mayā suto ca…pe…
parisaṅkito mayā diṭṭho ca suto ca, pārājikaṃ dhammaṃ ajjhāpannosi, assamaṇosi,
asakyaputtiyosi, natthi tayā saddhiṃ uposatho vā pavāraṇā vā saṃghakammaṃ
vā”ti, āpatti vācāya, vācāya saṃghādisesassa.</p>
<p>
<a class="ms" id="p_1V_1601"></a>
<a class="msdiv" id="msdiv388"></a>
<a class="sc" id="46"></a>
Adiṭṭhassa hoti pārājikaṃ dhammaṃ ajjhāpajjanto. Tañce codāpeti—  “diṭṭhosi,
pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā
saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya
saṃghādisesassa.</p>
<p>
<a class="ms" id="p_1V_1602"></a>
<a class="sc" id="47"></a>
Asutassa hoti—  “pārājikaṃ dhammaṃ ajjhāpanno”ti…pe…  aparisaṅkitassa hoti—
“pārājikaṃ dhammaṃ ajjhāpanno”ti. Tañce codāpeti—  “parisaṅkitosi, pārājikaṃ
dhammaṃ ajjhāpannosi…pe…  āpatti vācāya, vācāya saṃghādisesassa.</p>
<p>
<a class="ms" id="p_1V_1603"></a>
<a class="sc" id="48"></a>
Adiṭṭhassa hoti pārājikaṃ dhammaṃ ajjhāpajjanto. Tañce codāpeti—  “diṭṭhosi
sutosi…pe…  diṭṭhosi parisaṅkitosi…pe…  diṭṭhosi sutosi parisaṅkitosi,
pārājikaṃ dhammaṃ ajjhāpannosi…pe…  asutassa hoti—  “pārājikaṃ dhammaṃ
ajjhāpanno”ti…pe…  aparisaṅkitassa hoti—  “pārājikaṃ dhammaṃ ajjhāpanno”ti.
Tañce codāpeti—  “parisaṅkitosi, diṭṭhosi…pe…  parisaṅkitosi, sutosi…pe…
parisaṅkitosi, diṭṭhosi, sutosi, pārājikaṃ dhammaṃ ajjhāpannosi, assamaṇosi…pe…
āpatti vācāya, vācāya saṃghādisesassa.</p>
<p>
<a class="ms" id="p_1V_1604"></a>
<a class="sc" id="49"></a>
Diṭṭhassa hoti pārājikaṃ dhammaṃ ajjhāpajjanto. Tañce codāpeti—  “sutosi…pe…
tañce codāpeti—  “parisaṅkitosi…pe…  tañce codāpeti—  “sutosi, parisaṅkitosi,
pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya
saṃghādisesassa.</p>
<p>
<a class="ms" id="p_1V_1605"></a>
<a class="sc" id="50"></a>
Sutassa hoti—  “pārājikaṃ dhammaṃ ajjhāpanno”ti…pe…  parisaṅkitassa hoti—
“pārājikaṃ dhammaṃ ajjhāpanno”ti. Tañce codāpeti—  “diṭṭhosi…pe…  tañce
codāpeti—  “sutosi…pe…  tañce codāpeti—  “diṭṭhosi, sutosi, pārājikaṃ dhammaṃ
ajjhāpannosi, assamaṇosi…pe…  āpatti vācāya, vācāya saṃghādisesassa.</p>
<p>
<a class="ms" id="p_1V_1606"></a>
<a class="sc" id="51"></a>
Diṭṭhassa hoti pārājikaṃ dhammaṃ ajjhāpajjanto. Diṭṭhe vematiko diṭṭhaṃ no
kappeti diṭṭhaṃ nassarati diṭṭhaṃ pamuṭṭho hoti…pe…  sute vematiko sutaṃ no
kappeti sutaṃ nassarati sutaṃ pamuṭṭho hoti…pe…  parisaṅkite vematiko
parisaṅkitaṃ no kappeti parisaṅkitaṃ nassarati parisaṅkitaṃ pamuṭṭho hoti.
Tañce codāpeti—  “parisaṅkitosi, diṭṭhosi…pe…  parisaṅkitaṃ pamuṭṭho hoti,
tañce codāpeti—  “parisaṅkitosi sutosi…pe…  parisaṅkitaṃ pamuṭṭho hoti, tañce
codāpeti—  “parisaṅkitosi, diṭṭhosi, sutosi, pārājikaṃ dhammaṃ ajjhāpannosi,
assamaṇosi, asakyaputtiyosi, natthi tayā saddhiṃ uposatho vā pavāraṇā vā
saṃghakammaṃ vā”ti, āpatti vācāya, vācāya saṃghādisesassa.</p>
<p>
<a class="ms" id="p_1V_1607"></a>
<a class="msdiv" id="msdiv389"></a>
<a class="sc" id="52"></a>
Asuddhe suddhadiṭṭhi, suddhe asuddhadiṭṭhi, asuddhe asuddhadiṭṭhi, suddhe
suddhadiṭṭhi.</p>
<p>
<a class="ms" id="p_1V_1608"></a>
<a class="sc" id="53"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno anokāsaṃ kārāpetvā cāvanādhippāyo vadeti, āpatti saṃghādisesena
dukkaṭassa.</p>
<p>
<a class="ms" id="p_1V_1609"></a>
<a class="sc" id="54"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno okāsaṃ kārāpetvā cāvanādhippāyo vadeti, āpatti saṃghādisesassa.</p>
<p>
<a class="ms" id="p_1V_1610"></a>
<a class="sc" id="55"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno anokāsaṃ kārāpetvā akkosādhippāyo vadeti, āpatti omasavādena
dukkaṭassa.</p>
<p>
<a class="ms" id="p_1V_1611"></a>
<a class="sc" id="56"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno okāsaṃ kārāpetvā akkosādhippāyo vadeti, āpatti omasavādassa.</p>
<p>
<a class="ms" id="p_1V_1612"></a>
<a class="sc" id="57"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno anokāsaṃ kārāpetvā cāvanādhippāyo vadeti, āpatti
dukkaṭassa.</p>
<p>
<a class="ms" id="p_1V_1613"></a>
<a class="sc" id="58"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno okāsaṃ kārāpetvā cāvanādhippāyo vadeti, anāpatti.</p>
<p>
<a class="ms" id="p_1V_1614"></a>
<a class="sc" id="59"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno anokāsaṃ kārāpetvā akkosādhippāyo vadeti, āpatti
omasavādena dukkaṭassa.</p>
<p>
<a class="ms" id="p_1V_1615"></a>
<a class="sc" id="60"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno okāsaṃ kārāpetvā akkosādhippāyo vadeti, āpatti
omasavādassa.</p>
<p>
<a class="ms" id="p_1V_1616"></a>
<a class="sc" id="61"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno anokāsaṃ kārāpetvā cāvanādhippāyo vadeti, āpatti
dukkaṭassa.</p>
<p>
<a class="ms" id="p_1V_1617"></a>
<a class="sc" id="62"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno okāsaṃ kārāpetvā cāvanādhippāyo vadeti, anāpatti.</p>
<p>
<a class="ms" id="p_1V_1618"></a>
<a class="sc" id="63"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno anokāsaṃ kārāpetvā akkosādhippāyo vadeti, āpatti
omasavādena dukkaṭassa.</p>
<p>
<a class="ms" id="p_1V_1619"></a>
<a class="sc" id="64"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno okāsaṃ kārāpetvā akkosādhippāyo vadeti, āpatti
omasavādassa.</p>
<p>
<a class="ms" id="p_1V_1620"></a>
<a class="sc" id="65"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
suddhadiṭṭhi samāno anokāsaṃ kārāpetvā cāvanādhippāyo vadeti, āpatti
saṃghādisesena dukkaṭassa.</p>
<p>
<a class="ms" id="p_1V_1621"></a>
<a class="sc" id="66"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
suddhadiṭṭhi samāno okāsaṃ kārāpetvā cāvanādhippāyo vadeti, āpatti
saṃghādisesassa.</p>
<p>
<a class="ms" id="p_1V_1622"></a>
<a class="sc" id="67"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
suddhadiṭṭhi samāno anokāsaṃ kārāpetvā akkosādhippāyo vadeti, āpatti
omasavādena dukkaṭassa.</p>
<p>
<a class="ms" id="p_1V_1623"></a>
<a class="sc" id="68"></a>
Suddho hoti puggalo aññataraṃ pārājikaṃ dhammaṃ anajjhāpanno tañce suddhadiṭṭhi
samāno okāsaṃ kārāpetvā akkosādhippāyo vadeti, āpatti omasavādassa.</p>
<p>
<a class="ms" id="p_1V_1624"></a>
<a class="msdiv" id="msdiv390"></a>
<a class="sc" id="69"></a>
Anāpatti—  suddhe asuddhadiṭṭhissa, asuddhe asuddhadiṭṭhissa, ummattakassa,
ādikammikassāti.</p>
<p class="endsutta">
<a class="ms" id="p_1V_1625"></a>
<a class="sc" id="70"></a>
Amūlakasikkhāpadaṃ niṭṭhitaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>