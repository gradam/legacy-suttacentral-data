<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc62">
<article>
<hgroup>
<h1>Sappāṇakasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Sappāṇakavagga</span><span class="hidden">Sappāṇakasikkhāpada</span>
<p>
<a class="ms" id="p_2V_1181"></a>
<a class="msdiv" id="msdiv387"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū jānaṃ sappāṇakaṃ udakaṃ
paribhuñjanti.</p>
<p>
<a class="ms" id="p_2V_1182"></a>
<a class="sc" id="2"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū jānaṃ sappāṇakaṃ udakaṃ paribhuñjissantī”ti…pe…  “saccaṃ
kira tumhe, bhikkhave, jānaṃ sappāṇakaṃ udakaṃ paribhuñjathā”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tumhe, moghapurisā,
jānaṃ sappāṇakaṃ udakaṃ paribhuñjissatha. Netaṃ, moghapurisā, appasannānaṃ vā
pasādāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1183"></a>
<a class="msdiv" id="msdiv388"></a>
<a class="sc" id="3"></a>
<strong>“Yo pana bhikkhu jānaṃ sappāṇakaṃ udakaṃ paribhuñjeyya, pācittiyan”</strong>
ti. (<em>62</em>:<strong>111</strong>)</p>
<ul>
<li>
<a class="ms" id="p_2V_1184"></a>
<a class="msdiv" id="msdiv389"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1185"></a>
<a class="sc" id="5"></a>
<span class="term">Jānāti</span>
<span class="gloss">nāma sāmaṃ vā jānāti, aññe vā tassa ārocenti.
“Sappāṇakan”ti jānanto, “paribhogena marissantī”ti jānanto paribhuñjati, āpatti
pācittiyassa.</span>
nāma sāmaṃ vā jānāti, aññe vā tassa ārocenti. “Sappāṇakan”ti jānanto,
“paribhogena marissantī”ti jānanto paribhuñjati, āpatti pācittiyassa.</li>
</ul>
<p>
<a class="ms" id="p_2V_1186"></a>
<a class="msdiv" id="msdiv390"></a>
<a class="sc" id="6"></a>
Sappāṇake sappāṇakasaññī paribhuñjati, āpatti pācittiyassa. Sappāṇake vematiko
paribhuñjati, āpatti dukkaṭassa. Sappāṇake appāṇakasaññī paribhuñjati,
anāpatti. Appāṇake sappāṇakasaññī, āpatti dukkaṭassa. Appāṇake vematiko, āpatti
dukkaṭassa. Appāṇake appāṇakasaññī, anāpatti.</p>
<p>
<a class="ms" id="p_2V_1187"></a>
<a class="msdiv" id="msdiv391"></a>
<a class="sc" id="7"></a>
Anāpatti—  “sappāṇakan”ti ajānanto, “appāṇakan”ti jānanto, “paribhogena na
marissantī”ti jānanto paribhuñjati, ummattakassa, ādikammikassāti.</p>
<p class="endsutta">
<a class="ms" id="p_2V_1188"></a>
<a class="sc" id="8"></a>
Sappāṇakasikkhāpadaṃ niṭṭhitaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>