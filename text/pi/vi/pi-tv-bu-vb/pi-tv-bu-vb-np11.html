<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np11">
<article>
<hgroup>
<h1>Kosiyasikkhāpada</h1>
</hgroup>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Kosiyavagga</span><span class="hidden">Kosiyasikkhāpada</span>
<p>
<a class="ms" id="p_1V_2098"></a>
<a class="msdiv" id="msdiv542"></a>
<a class="sc" id="1"></a>
Tena samayena buddho bhagavā āḷaviyaṃ viharati aggāḷave cetiye. Tena kho pana
samayena chabbaggiyā bhikkhū kosiyakārake upasaṅkamitvā evaṃ vadanti—  “bahū,
āvuso, kosakārake pacatha, amhākampi dassatha, mayampi icchāma kosiyamissakaṃ
santhataṃ kātun”ti. Te ujjhāyanti khiyyanti vipācenti—  “kathañhi nāma samaṇā
sakyaputtiyā amhe upasaṅkamitvā evaṃ vakkhanti—  ‘bahū, āvuso, kosakārake
pacatha, amhākampi dassatha, mayampi icchāma kosiyamissakaṃ santhataṃ kātun’ti.
Amhākampi alābhā, amhākampi dulladdhaṃ, ye mayaṃ ājīvassa hetu puttadārassa
kāraṇā bahū khuddake pāṇe saṅghātaṃ āpādemā”ti.</p>
<p>
<a class="ms" id="p_1V_2099"></a>
<a class="sc" id="2"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū kosiyakārake upasaṅkamitvā evaṃ vakkhanti—  ‘bahū, āvuso,
kosakārake pacatha, amhākampi dassatha, mayampi icchāma kosiyamissakaṃ
santhataṃ kātun’”ti.</p>
<p>
<a class="ms" id="p_1V_2100"></a>
<a class="sc" id="3"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tumhe, bhikkhave, kosiyakārake
upasaṅkamitvā evaṃ vadetha—  ‘bahū, āvuso, kosakārake pacatha, amhākampi
dassatha, mayampi icchāma kosiyamissakaṃ santhataṃ kātun’”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tumhe, moghapurisā,
kosiyakārake upasaṅkamitvā evaṃ vakkhatha—  ‘bahū, āvuso, kosakārake pacatha,
amhākampi dassatha, mayampi icchāma kosiyamissakaṃ santhataṃ kātun’ti. Netaṃ,
moghapurisā, appasannānaṃ vā pasādāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_1V_2101"></a>
<a class="msdiv" id="msdiv543"></a>
<a class="sc" id="4"></a>
<strong>“Yo pana bhikkhu kosiyamissakaṃ santhataṃ kārāpeyya, nissaggiyaṃ
pācittiyan”</strong>
ti. (<em>11</em>:<strong>30</strong>)</p>
<ul>
<li>
<a class="ms" id="p_1V_2102"></a>
<a class="msdiv" id="msdiv544"></a>
<a class="sc" id="5"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_1V_2103"></a>
<a class="sc" id="6"></a>
<span class="term">Santhataṃ</span>
<span class="gloss">nāma santharitvā kataṃ hoti avāyimaṃ.</span>
nāma santharitvā kataṃ hoti avāyimaṃ.</li>
</ul>
<ul>
<li>
<a class="ms" id="p_1V_2104"></a>
<a class="sc" id="7"></a>
<span class="term">Kārāpeyyā</span>
<span class="gloss">ti ekenapi kosiyaṃsunā missitvā karoti vā kārāpeti vā,
payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā
gaṇassa vā puggalassa vā. Evañca pana, bhikkhave, nissajjitabbaṃ…pe…  idaṃ me,
bhante, kosiyamissakaṃ santhataṃ kārāpitaṃ nissaggiyaṃ. Imāhaṃ saṃghassa
nissajjāmīti…pe…  dadeyyāti…pe…  dadeyyunti…pe…  āyasmato dammīti.</span>ti
ekenapi kosiyaṃsunā missitvā karoti vā kārāpeti vā, payoge dukkaṭaṃ.
Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa
vā. Evañca pana, bhikkhave, nissajjitabbaṃ…pe…  idaṃ me, bhante,
kosiyamissakaṃ santhataṃ kārāpitaṃ nissaggiyaṃ. Imāhaṃ saṃghassa
nissajjāmīti…pe…  dadeyyāti…pe…  dadeyyunti…pe…  āyasmato dammīti.</li>
</ul>
<p>
<a class="ms" id="p_1V_2105"></a>
<a class="msdiv" id="msdiv545"></a>
<a class="sc" id="8"></a>
Attanā vippakataṃ attanā pariyosāpeti, nissaggiyaṃ pācittiyaṃ. Attanā
vippakataṃ parehi pariyosāpeti, nissaggiyaṃ pācittiyaṃ. Parehi vippakataṃ
attanā pariyosāpeti, nissaggiyaṃ pācittiyaṃ. Parehi vippakataṃ parehi
pariyosāpeti, nissaggiyaṃ pācittiyaṃ.</p>
<p>
<a class="ms" id="p_1V_2106"></a>
<a class="sc" id="9"></a>
Aññassatthāya karoti vā kārāpeti vā, āpatti dukkaṭassa. Aññena kataṃ
paṭilabhitvā paribhuñjati, āpatti dukkaṭassa.</p>
<p>
<a class="ms" id="p_1V_2107"></a>
<a class="msdiv" id="msdiv546"></a>
<a class="sc" id="10"></a>
Anāpatti—  vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā
karoti, ummattakassa, ādikammikassāti.</p>
<p class="endsutta">
<a class="ms" id="p_1V_2108"></a>
<a class="sc" id="11"></a>
Kosiyasikkhāpadaṃ niṭṭhitaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>