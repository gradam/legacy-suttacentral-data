<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc18">
<article>
<hgroup>
<h1>Vehāsakuṭisikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Bhūtagāmavagga</span><span class="hidden">Vehāsakuṭisikkhāpada</span>
<p>
<a class="ms" id="p_2V_443"></a>
<a class="msdiv" id="msdiv129"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena dve bhikkhū saṃghike vihāre uparivehāsakuṭiyā eko
heṭṭhā viharati, eko upari. Uparimo bhikkhu āhaccapādakaṃ mañcaṃ sahasā
abhinisīdi. Mañcapādo nippatitvā heṭṭhimassa bhikkhuno matthake avatthāsi. So
bhikkhu vissaramakāsi. Bhikkhū upadhāvitvā taṃ bhikkhuṃ etadavocuṃ—  “kissa
tvaṃ, āvuso, vissaramakāsī”ti? Atha kho so bhikkhu bhikkhūnaṃ etamatthaṃ
ārocesi. Ye te bhikkhū appicchā…pe…  te ujjhāyanti khiyyanti vipācenti—
“kathañhi nāma bhikkhu saṃghike vihāre uparivehāsakuṭiyā āhaccapādakaṃ mañcaṃ
sahasā abhinisīdissatī”ti.</p>
<p>
<a class="ms" id="p_2V_444"></a>
<a class="sc" id="2"></a>
Atha kho te bhikkhū taṃ bhikkhuṃ anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tvaṃ, bhikkhu, saṃghike vihāre
uparivehāsakuṭiyā āhaccapādakaṃ mañcaṃ sahasā abhinisīdasī”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tvaṃ, moghapurisa,
saṃghike vihāre uparivehāsakuṭiyā āhaccapādakaṃ mañcaṃ sahasā abhinisīdissasi.
Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_2V_445"></a>
<a class="msdiv" id="msdiv130"></a>
<a class="sc" id="3"></a>
<strong>“Yo pana bhikkhu saṃghike vihāre uparivehāsakuṭiyā āhaccapādakaṃ mañcaṃ
vā pīṭhaṃ vā abhinisīdeyya vā abhinipajjeyya vā, pācittiyan”</strong>
ti. (<em>18</em>:<strong>67</strong>)</p>
<ul>
<li>
<a class="ms" id="p_2V_446"></a>
<a class="msdiv" id="msdiv131"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_447"></a>
<a class="sc" id="5"></a>
<span class="term">Saṃghiko</span>
<span class="gloss">nāma vihāro saṃghassa dinno hoti pariccatto.</span>
nāma vihāro saṃghassa dinno hoti pariccatto.</li>
</ul>
<ul>
<li>
<a class="ms" id="p_2V_448"></a>
<a class="sc" id="6"></a>
<span class="term">Vehāsakuṭi</span>
<span class="gloss">nāma majjhimassa purisassa asīsaghaṭṭā.</span>
nāma majjhimassa purisassa asīsaghaṭṭā.</li>
</ul>
<ul>
<li>
<a class="ms" id="p_2V_449"></a>
<a class="sc" id="7"></a>
<span class="term">Āhaccapādako</span>
<span class="gloss">nāma </span>
nāma
<span class="term">mañco</span>
<span class="gloss">aṅge vijjhitvā ṭhito hoti.</span> aṅge vijjhitvā ṭhito
hoti.</li>
</ul>
<ul>
<li>
<a class="ms" id="p_2V_450"></a>
<a class="sc" id="8"></a>
<span class="term">Āhaccapādakaṃ</span>
<span class="gloss">nāma </span>
nāma
<span class="term">pīṭhaṃ</span>
<span class="gloss">aṅge vijjhitvā ṭhitaṃ hoti.</span> aṅge vijjhitvā ṭhitaṃ
hoti.</li>
</ul>
<ul>
<li>
<a class="ms" id="p_2V_451"></a>
<a class="sc" id="9"></a>
<span class="term">Abhinisīdeyyā</span>
<span class="gloss">ti tasmiṃ abhinisīdati, āpatti pācittiyassa.</span>ti
tasmiṃ abhinisīdati, āpatti pācittiyassa.</li>
</ul>
<ul>
<li>
<a class="ms" id="p_2V_452"></a>
<a class="sc" id="10"></a>
<span class="term">Abhinipajjeyyā</span>
<span class="gloss">ti tasmiṃ abhinipajjati, āpatti pācittiyassa.</span>ti
tasmiṃ abhinipajjati, āpatti pācittiyassa.</li>
</ul>
<p>
<a class="ms" id="p_2V_453"></a>
<a class="msdiv" id="msdiv132"></a>
<a class="sc" id="11"></a>
Saṃghike saṃghikasaññī uparivehāsakuṭiyā āhaccapādakaṃ mañcaṃ vā pīṭhaṃ vā
abhinisīdati vā abhinipajjati vā, āpatti pācittiyassa. Saṃghike vematiko…pe…
saṃghike puggalikasaññī uparivehāsakuṭiyā āhaccapādakaṃ mañcaṃ vā pīṭhaṃ vā
abhinisīdati vā abhinipajjati vā, āpatti pācittiyassa.</p>
<p>
<a class="ms" id="p_2V_454"></a>
<a class="sc" id="12"></a>
Puggalike saṃghikasaññī, āpatti dukkaṭassa. Puggalike vematiko, āpatti
dukkaṭassa. Puggalike puggalikasaññī aññassa puggalike, āpatti dukkaṭassa.
Attano puggalike, anāpatti.</p>
<p>
<a class="ms" id="p_2V_455"></a>
<a class="msdiv" id="msdiv133"></a>
<a class="sc" id="13"></a>
Anāpatti—  avehāsakuṭiyā sīsaghaṭṭāya heṭṭhā aparibhogaṃ hoti, padarasañcitaṃ
hoti, paṭāṇi dinnā hoti, tasmiṃ ṭhito gaṇhati vā laggeti vā, ummattakassa,
ādikammikassāti.</p>
<p class="endsutta">
<a class="ms" id="p_2V_456"></a>
<a class="sc" id="14"></a>
Vehāsakuṭisikkhāpadaṃ niṭṭhitaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>