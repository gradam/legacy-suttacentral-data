<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc86">
<article>
<div class="hgroup">
<h1>Sūcigharasikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Ratanavagga</span><span class="hidden">Sūcigharasikkhāpada</span>
<p>
<a class="ms" id="p_2V_1520"></a>
<a class="msdiv" id="msdiv516"></a>
<a class="sc" id="1"></a>
Tena samayena buddho bhagavā sakkesu viharati kapilavatthusmiṃ nigrodhārāme.
Tena kho pana samayena aññatarena dantakārena bhikkhū pavāritā honti—  “yesaṃ
ayyānaṃ sūcigharena attho ahaṃ sūcigharenā”ti. Tena kho pana samayena bhikkhū
bahū sūcighare viññāpenti. Yesaṃ khuddakā sūcigharā te mahante sūcighare
viññāpenti. Yesaṃ mahantā sūcigharā te khuddake sūcighare viññāpenti. Atha kho
so dantakāro bhikkhūnaṃ bahū sūcighare karonto na sakkoti aññaṃ vikkāyikaṃ
bhaṇḍaṃ kātuṃ, attanāpi na yāpeti, puttadāropissa kilamati. Manussā ujjhāyanti
khiyyanti vipācenti—  “kathañhi nāma samaṇā sakyaputtiyā na mattaṃ jānitvā bahū
sūcighare viññāpessanti. Ayaṃ imesaṃ bahū sūcighare karonto na sakkoti aññaṃ
vikkāyikaṃ bhaṇḍaṃ kātuṃ, attanāpi na yāpeti, puttadāropissa kilamatī”ti.</p>
<p>
<a class="ms" id="p_2V_1521"></a>
<a class="sc" id="2"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
bhikkhū na mattaṃ jānitvā bahū sūcighare viññāpessantī”ti…pe…   “saccaṃ kira,
bhikkhave, bhikkhū na mattaṃ jānitvā bahū sūcighare viññāpentī”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma te, bhikkhave,
moghapurisā na mattaṃ jānitvā bahū sūcighare viññāpessanti. Netaṃ, bhikkhave,
appasannānaṃ vā pasādāya…pe…  evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_1522"></a>
<a class="msdiv" id="msdiv517"></a>
<a class="sc" id="3"></a>
<strong>“Yo pana bhikkhu aṭṭhimayaṃ vā dantamayaṃ vā visāṇamayaṃ vā sūcigharaṃ
kārāpeyya bhedanakaṃ, pācittiyan”</strong>
ti. (<em>86</em>:<strong>135</strong>)</p>
<ul>
<li>
<a class="ms" id="p_2V_1523"></a>
<a class="msdiv" id="msdiv518"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1524"></a>
<a class="sc" id="5"></a>
<span class="term">Aṭṭhi</span>
<span class="gloss">nāma yaṃ kiñci aṭṭhi.</span>
nāma yaṃ kiñci aṭṭhi.</li>
</ul>
<ul>
<li>
<a class="ms" id="p_2V_1525"></a>
<a class="sc" id="6"></a>
<span class="term">Danto</span>
<span class="gloss">nāma hatthidanto vuccati.</span>
nāma hatthidanto vuccati.</li>
</ul>
<ul>
<li>
<a class="ms" id="p_2V_1526"></a>
<a class="sc" id="7"></a>
<span class="term">Visāṇaṃ</span>
<span class="gloss">nāma yaṃ kiñci visāṇaṃ.</span>
nāma yaṃ kiñci visāṇaṃ.</li>
</ul>
<ul>
<li>
<a class="ms" id="p_2V_1527"></a>
<a class="sc" id="8"></a>
<span class="term">Kārāpeyyā</span>
<span class="gloss">ti karoti vā kārāpeti vā, payoge dukkaṭaṃ. Paṭilābhena
bhinditvā pācittiyaṃ desetabbaṃ.</span>ti karoti vā kārāpeti vā, payoge
dukkaṭaṃ. Paṭilābhena bhinditvā pācittiyaṃ desetabbaṃ.</li>
</ul>
<p>
<a class="ms" id="p_2V_1528"></a>
<a class="msdiv" id="msdiv519"></a>
<a class="sc" id="9"></a>
Attanā vippakataṃ attanā pariyosāpeti, āpatti pācittiyassa. Attanā vippakataṃ
parehi pariyosāpeti, āpatti pācittiyassa. Parehi vippakataṃ attanā
pariyosāpeti, āpatti pācittiyassa. Parehi vippakataṃ parehi pariyosāpeti,
āpatti pācittiyassa.</p>
<p>
<a class="ms" id="p_2V_1529"></a>
<a class="sc" id="10"></a>
Aññassatthāya karoti vā kārāpeti vā, āpatti dukkaṭassa. Aññena kataṃ
paṭilabhitvā paribhuñjati, āpatti dukkaṭassa.</p>
<p>
<a class="ms" id="p_2V_1530"></a>
<a class="msdiv" id="msdiv520"></a>
<a class="sc" id="11"></a>
Anāpatti—  gaṇṭhikāya, araṇike, vidhe, añjaniyā, añjanisalākāya, vāsijaṭe,
udakapuñchaniyā, ummattakassa, ādikammikassāti.</p>
<p class="endsutta">
<a class="ms" id="p_2V_1531"></a>
<a class="sc" id="12"></a>
Sūcigharasikkhāpadaṃ niṭṭhitaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>