<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc85">
<article>
<hgroup>
<h1>Vikālagāmappavisanasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Ratanavagga</span><span class="hidden">Vikālagāmappavisanasikkhāpada</span>
<p>
<a class="ms" id="p_2V_1498"></a>
<a class="msdiv" id="msdiv508"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū vikāle gāmaṃ pavisitvā
sabhāyaṃ nisīditvā anekavihitaṃ tiracchānakathaṃ kathenti, seyyathidaṃ—
rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ
annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ
ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ
itthikathaṃ sūrakathaṃ visikhākathaṃ kumbhaṭṭhānakathaṃ pubbapetakathaṃ
nānattakathaṃ lokakkhāyikaṃ samuddakkhāyikaṃ itibhavābhavakathaṃ iti vā.
Manussā ujjhāyanti khiyyanti vipācenti—  “kathañhi nāma samaṇā sakyaputtiyā
vikāle gāmaṃ pavisitvā sabhāyaṃ nisīditvā anekavihitaṃ tiracchānakathaṃ
kathessanti, seyyathidaṃ—  rājakathaṃ corakathaṃ…pe…  itibhavābhavakathaṃ iti
vā, seyyathāpi gihī kāmabhogino”ti.</p>
<p>
<a class="ms" id="p_2V_1499"></a>
<a class="sc" id="2"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū vikāle gāmaṃ pavisitvā sabhāyaṃ nisīditvā anekavihitaṃ
tiracchānakathaṃ kathessanti, seyyathidaṃ—  rājakathaṃ corakathaṃ…pe…
itibhavābhavakathaṃ iti vā”ti…pe…  “saccaṃ kira tumhe, bhikkhave, vikāle gāmaṃ
pavisitvā sabhāyaṃ nisīditvā anekavihitaṃ tiracchānakathaṃ kathetha,
seyyathidaṃ—  rājakathaṃ corakathaṃ…pe…  itibhavābhavakathaṃ iti vā”ti?
“Saccaṃ, bhagavā”ti. Vigarahi buddho bhagavā…pe…  kathañhi nāma tumhe,
moghapurisā, vikāle gāmaṃ pavisitvā sabhāyaṃ nisīditvā anekavihitaṃ
tiracchānakathaṃ kathessatha, seyyathidaṃ—  rājakathaṃ corakathaṃ…pe…
itibhavābhavakathaṃ iti vā. Netaṃ, moghapurisā, appasannānaṃ vā pasādāya…pe…
evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1500"></a>
<a class="sc" id="3"></a>
<strong>“Yo pana bhikkhu vikāle gāmaṃ paviseyya, pācittiyan”</strong>ti.</p>
<p>
<a class="ms" id="p_2V_1501"></a>
<a class="sc" id="4"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1502"></a>
<a class="msdiv" id="msdiv509"></a>
<a class="sc" id="5"></a>
Tena kho pana samayena sambahulā bhikkhū kosalesu janapade sāvatthiṃ gacchantā
sāyaṃ aññataraṃ gāmaṃ upagacchiṃsu. Manussā te bhikkhū passitvā etadavocuṃ—
“pavisatha, bhante”ti. Atha kho te bhikkhū—  “bhagavatā paṭikkhittaṃ vikāle
gāmaṃ pavisitun”ti kukkuccāyantā na pavisiṃsu. Corā te bhikkhū acchindiṃsu.
Atha kho te bhikkhū sāvatthiṃ gantvā bhikkhūnaṃ etamatthaṃ ārocesuṃ. Bhikkhū
bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe
dhammiṃ kathaṃ katvā bhikkhū āmantesi—  “anujānāmi, bhikkhave, āpucchā vikāle
gāmaṃ pavisituṃ. Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1503"></a>
<a class="sc" id="6"></a>
<strong>“Yo pana bhikkhu anāpucchā vikāle gāmaṃ paviseyya, pācittiyan”</strong>
ti.</p>
<p>
<a class="ms" id="p_2V_1504"></a>
<a class="sc" id="7"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1505"></a>
<a class="msdiv" id="msdiv510"></a>
<a class="sc" id="8"></a>
Tena kho pana samayena aññataro bhikkhu kosalesu janapade sāvatthiṃ gacchanto
sāyaṃ aññataraṃ gāmaṃ upagacchi. Manussā taṃ bhikkhuṃ passitvā etadavocuṃ—
“pavisatha, bhante”ti. Atha kho so bhikkhu—  “bhagavatā paṭikkhittaṃ anāpucchā
vikāle gāmaṃ pavisitun”ti kukkuccāyanto na pāvisi. Corā taṃ bhikkhuṃ
acchindiṃsu. Atha kho so bhikkhu sāvatthiṃ gantvā bhikkhūnaṃ etamatthaṃ
ārocesi. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne
etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi,
bhikkhave, santaṃ bhikkhuṃ āpucchā vikāle gāmaṃ pavisituṃ. Evañca pana,
bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1506"></a>
<a class="sc" id="9"></a>
<strong>“Yo pana bhikkhu santaṃ bhikkhuṃ anāpucchā vikāle gāmaṃ paviseyya,
pācittiyan”</strong>
ti.</p>
<p>
<a class="ms" id="p_2V_1507"></a>
<a class="sc" id="10"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1508"></a>
<a class="msdiv" id="msdiv511"></a>
<a class="sc" id="11"></a>
Tena kho pana samayena aññataro bhikkhu ahinā daṭṭho hoti. Aññataro bhikkhu
“aggiṃ āharissāmī”ti gāmaṃ gacchati. Atha kho so bhikkhu—  “bhagavatā
paṭikkhittaṃ santaṃ bhikkhuṃ anāpucchā vikāle gāmaṃ pavisitun”ti kukkuccāyanto
na pāvisi…pe…  bhagavato etamatthaṃ ārocesuṃ. Atha kho bhagavā etasmiṃ nidāne
etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave,
tathārūpe accāyike karaṇīye santaṃ bhikkhuṃ anāpucchā vikāle gāmaṃ pavisituṃ.
Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1509"></a>
<a class="msdiv" id="msdiv512"></a>
<a class="sc" id="12"></a>
<strong>“Yo pana bhikkhu santaṃ bhikkhuṃ anāpucchā vikāle gāmaṃ paviseyya,
aññatra tathārūpā accāyikā karaṇīyā, pācittiyan”</strong>
ti. (<em>85</em>:<strong>134</strong>)</p>
<ul>
<li>
<a class="ms" id="p_2V_1510"></a>
<a class="msdiv" id="msdiv513"></a>
<a class="sc" id="13"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1511"></a>
<a class="sc" id="14"></a>
<span class="term">Santo</span>
<span class="gloss">nāma bhikkhu sakkā hoti āpucchā pavisituṃ.</span>
nāma bhikkhu sakkā hoti āpucchā pavisituṃ.</li>
</ul>
<ul>
<li>
<a class="ms" id="p_2V_1512"></a>
<a class="sc" id="15"></a>
<span class="term">Asanto</span>
<span class="gloss">nāma bhikkhu na sakkā hoti āpucchā pavisituṃ.</span>
nāma bhikkhu na sakkā hoti āpucchā pavisituṃ.</li>
</ul>
<ul>
<li>
<a class="ms" id="p_2V_1513"></a>
<a class="sc" id="16"></a>
<span class="term">Vikālo</span>
<span class="gloss">nāma majjhanhike vītivatte yāva aruṇuggamanā.</span>
nāma majjhanhike vītivatte yāva aruṇuggamanā.</li>
</ul>
<ul>
<li>
<a class="ms" id="p_2V_1514"></a>
<a class="sc" id="17"></a>
<span class="term">Gāmaṃ paviseyyā</span>
<span class="gloss">ti parikkhittassa gāmassa parikkhepaṃ atikkamantassa āpatti
pācittiyassa. Aparikkhittassa gāmassa upacāraṃ okkamantassa āpatti
pācittiyassa.</span>ti parikkhittassa gāmassa parikkhepaṃ atikkamantassa āpatti
pācittiyassa. Aparikkhittassa gāmassa upacāraṃ okkamantassa āpatti
pācittiyassa.</li>
</ul>
<ul>
<li>
<a class="ms" id="p_2V_1515"></a>
<a class="sc" id="18"></a>
<span class="term">Aññatra tathārūpā accāyikā karaṇīyā</span>
<span class="gloss">ti ṭhapetvā tathārūpaṃ accāyikaṃ karaṇīyaṃ.</span>ti
ṭhapetvā tathārūpaṃ accāyikaṃ karaṇīyaṃ.</li>
</ul>
<p>
<a class="ms" id="p_2V_1516"></a>
<a class="msdiv" id="msdiv514"></a>
<a class="sc" id="19"></a>
Vikāle vikālasaññī santaṃ bhikkhuṃ anāpucchā gāmaṃ pavisati, aññatra tathārūpā
accāyikā karaṇīyā, āpatti pācittiyassa. Vikāle vematiko santaṃ bhikkhuṃ
anāpucchā gāmaṃ pavisati, aññatra tathārūpā accāyikā karaṇīyā, āpatti
pācittiyassa. Vikāle kālasaññī santaṃ bhikkhuṃ anāpucchā gāmaṃ pavisati,
aññatra tathārūpā accāyikā karaṇīyā, āpatti pācittiyassa.</p>
<p>
<a class="ms" id="p_2V_1517"></a>
<a class="sc" id="20"></a>
Kāle vikālasaññī, āpatti dukkaṭassa. Kāle vematiko, āpatti dukkaṭassa. Kāle
kālasaññī, anāpatti.</p>
<p>
<a class="ms" id="p_2V_1518"></a>
<a class="msdiv" id="msdiv515"></a>
<a class="sc" id="21"></a>
Anāpatti—  tathārūpe accāyike karaṇīye, santaṃ bhikkhuṃ āpucchā pavisati,
asantaṃ bhikkhuṃ anāpucchā pavisati, antarārāmaṃ gacchati, bhikkhunupassayaṃ
gacchati, titthiyaseyyaṃ gacchati, paṭikkamanaṃ gacchati, gāmena maggo hoti,
āpadāsu, ummattakassa, ādikammikassāti.</p>
<p class="endsutta">
<a class="ms" id="p_2V_1519"></a>
<a class="sc" id="22"></a>
Vikālagāmappavisanasikkhāpadaṃ niṭṭhitaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>