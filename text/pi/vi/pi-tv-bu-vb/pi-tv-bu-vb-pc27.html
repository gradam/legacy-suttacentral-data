<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc27">
<article>
<div class="hgroup">
<h1>Saṃvidhānasikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Ovādavagga</span><span class="hidden">Saṃvidhānasikkhāpada</span>
<p>
<a class="ms" id="p_2V_589"></a>
<a class="msdiv" id="msdiv180"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū bhikkhunīhi saddhiṃ
saṃvidhāya ekaddhānamaggaṃ paṭipajjanti. Manussā ujjhāyanti khiyyanti
vipācenti—  “yatheva mayaṃ sapajāpatikā āhiṇḍāma, evamevime samaṇā sakyaputtiyā
bhikkhunīhi saddhiṃ saṃvidhāya āhiṇḍantī”ti.</p>
<p>
<a class="ms" id="p_2V_590"></a>
<a class="sc" id="2"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ
paṭipajjissantī”ti…pe…  “saccaṃ kira tumhe, bhikkhave, bhikkhunīhi saddhiṃ
saṃvidhāya ekaddhānamaggaṃ paṭipajjathā”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma tumhe, moghapurisā, bhikkhunīhi saddhiṃ
saṃvidhāya ekaddhānamaggaṃ paṭipajjissatha. Netaṃ, moghapurisā, appasannānaṃ vā
pasādāya…pe…  evañca pana, bhikkhave, imaṃ sikkhāpadaṃ uddiseyyātha.</p>
<p class="rule">
<a class="ms" id="p_2V_591"></a>
<a class="sc" id="3"></a>
<strong>“Yo pana bhikkhu bhikkhuniyā saddhiṃ saṃvidhāya ekaddhānamaggaṃ
paṭipajjeyya, antamaso gāmantarampi, pācittiyan”</strong>
ti.</p>
<p>
<a class="ms" id="p_2V_592"></a>
<a class="sc" id="4"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_593"></a>
<a class="msdiv" id="msdiv181"></a>
<a class="sc" id="5"></a>
Tena kho pana samayena sambahulā bhikkhū ca bhikkhuniyo ca sāketā sāvatthiṃ
addhānamaggappaṭipannā honti. Atha kho tā bhikkhuniyo te bhikkhū etadavocuṃ—
“mayampi ayyehi saddhiṃ gamissāmā”ti. “Na, bhaginī, kappati bhikkhuniyā saddhiṃ
saṃvidhāya ekaddhānamaggaṃ paṭipajjituṃ. Tumhe vā paṭhamaṃ gacchatha mayaṃ vā
gamissāmā”ti. “Ayyā, bhante, aggapurisā. Ayyāva paṭhamaṃ gacchantū”ti. Atha kho
tāsaṃ bhikkhunīnaṃ pacchā gacchantīnaṃ antarāmagge corā acchindiṃsu ca
dūsesuñca. Atha kho tā bhikkhuniyo sāvatthiṃ gantvā bhikkhunīnaṃ etamatthaṃ
ārocesuṃ. Bhikkhuniyo bhikkhūnaṃ etamatthaṃ ārocesuṃ. Bhikkhū bhagavato
etamatthaṃ ārocesuṃ.</p>
<p>
<a class="ms" id="p_2V_594"></a>
<a class="sc" id="6"></a>
Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū
āmantesi—  “anujānāmi, bhikkhave, satthagamanīye magge sāsaṅkasammate
sappaṭibhaye bhikkhuniyā saddhiṃ saṃvidhāya ekaddhānamaggaṃ paṭipajjituṃ.
Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_595"></a>
<a class="msdiv" id="msdiv182"></a>
<a class="sc" id="7"></a>
<strong>“Yo pana bhikkhu bhikkhuniyā saddhiṃ saṃvidhāya ekaddhānamaggaṃ
paṭipajjeyya, antamaso gāmantarampi, aññatra samayā, pācittiyaṃ. Tatthāyaṃ
samayo. Satthagamanīyo hoti maggo sāsaṅkasammato sappaṭibhayo—  ayaṃ tattha
samayo”</strong>
ti. (<em>27</em>:<strong>76</strong>)</p>
<ul>
<li>
<a class="ms" id="p_2V_596"></a>
<a class="msdiv" id="msdiv183"></a>
<a class="sc" id="8"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_597"></a>
<a class="sc" id="9"></a>
<span class="term">Bhikkhunī</span>
<span class="gloss">nāma ubhatosaṃghe upasampannā.</span>
nāma ubhatosaṃghe upasampannā.</li>
</ul>
<ul>
<li>
<a class="ms" id="p_2V_598"></a>
<a class="sc" id="10"></a>
<span class="term">Saddhin</span>
<span class="gloss">ti ekato.</span>ti ekato.</li>
</ul>
<ul>
<li>
<a class="ms" id="p_2V_599"></a>
<a class="sc" id="11"></a>
<span class="term">Saṃvidhāyā</span>
<span class="gloss">ti—  “gacchāma, bhagini, gacchāmāyya; gacchāmāyya,
gacchāma, bhagini; ajja vā hiyyo vā pare vā gacchāmā”ti saṃvidahati, āpatti
dukkaṭassa.</span>ti—  “gacchāma, bhagini, gacchāmāyya; gacchāmāyya, gacchāma,
bhagini; ajja vā hiyyo vā pare vā gacchāmā”ti saṃvidahati, āpatti dukkaṭassa.</li>
</ul>
<ul>
<li>
<a class="ms" id="p_2V_600"></a>
<a class="sc" id="12"></a>
<span class="term">Antamaso gāmantarampī</span>
<span class="gloss">ti kukkuṭasampāte gāme, gāmantare gāmantare āpatti
pācittiyassa. Agāmake araññe, addhayojane addhayojane āpatti pācittiyassa.</span>ti
kukkuṭasampāte gāme, gāmantare gāmantare āpatti pācittiyassa. Agāmake araññe,
addhayojane addhayojane āpatti pācittiyassa.</li>
</ul>
<ul>
<li>
<a class="ms" id="p_2V_601"></a>
<a class="sc" id="13"></a>
<span class="term">Aññatra samayā</span>
<span class="gloss">ti ṭhapetvā samayaṃ.</span>ti ṭhapetvā samayaṃ.</li>
</ul>
<ul>
<li>
<a class="ms" id="p_2V_602"></a>
<a class="sc" id="14"></a>
<span class="term">Satthagamanīyo</span>
<span class="gloss">nāma maggo na sakkā hoti vinā satthena gantuṃ.</span>
nāma maggo na sakkā hoti vinā satthena gantuṃ.</li>
</ul>
<ul>
<li>
<a class="ms" id="p_2V_603"></a>
<a class="sc" id="15"></a>
<span class="term">Sāsaṅkaṃ</span>
<span class="gloss">nāma tasmiṃ magge corānaṃ niviṭṭhokāso dissati, bhuttokāso
dissati, ṭhitokāso dissati, nisinnokāso dissati, nipannokāso dissati.</span>
nāma tasmiṃ magge corānaṃ niviṭṭhokāso dissati, bhuttokāso dissati, ṭhitokāso
dissati, nisinnokāso dissati, nipannokāso dissati.</li>
</ul>
<ul>
<li>
<a class="ms" id="p_2V_604"></a>
<a class="sc" id="16"></a>
<span class="term">Sappaṭibhayaṃ</span>
<span class="gloss">nāma tasmiṃ magge corehi manussā hatā dissanti, viluttā
dissanti, ākoṭitā dissanti, sappaṭibhayaṃ gantvā appaṭibhayaṃ dassetvā
uyyojetabbā—  “gacchatha, bhaginiyo”ti.</span>
nāma tasmiṃ magge corehi manussā hatā dissanti, viluttā dissanti, ākoṭitā
dissanti, sappaṭibhayaṃ gantvā appaṭibhayaṃ dassetvā uyyojetabbā—  “gacchatha,
bhaginiyo”ti.</li>
</ul>
<p>
<a class="ms" id="p_2V_605"></a>
<a class="msdiv" id="msdiv184"></a>
<a class="sc" id="17"></a>
Saṃvidahite saṃvidahitasaññī ekaddhānamaggaṃ paṭipajjati, antamaso
gāmantarampi, aññatra samayā, āpatti pācittiyassa. Saṃvidahite vematiko
ekaddhānamaggaṃ paṭipajjati, antamaso gāmantarampi, aññatra samayā, āpatti
pācittiyassa. Saṃvidahite, asaṃvidahitasaññī ekaddhānamaggaṃ paṭipajjati,
antamaso gāmantarampi, aññatra samayā, āpatti pācittiyassa.</p>
<p>
<a class="ms" id="p_2V_606"></a>
<a class="sc" id="18"></a>
Bhikkhu saṃvidahati bhikkhunī na saṃvidahati, āpatti dukkaṭassa. Asaṃvidahite
saṃvidahitasaññī, āpatti dukkaṭassa. Asaṃvidahite vematiko, āpatti dukkaṭassa.
Asaṃvidahite asaṃvidahitasaññī, anāpatti.</p>
<p>
<a class="ms" id="p_2V_607"></a>
<a class="msdiv" id="msdiv185"></a>
<a class="sc" id="19"></a>
Anāpatti—  samaye, asaṃvidahitvā gacchati, bhikkhunī saṃvidahati, bhikkhu na
saṃvidahati, visaṅketena gacchanti, āpadāsu, ummattakassa, ādikammikassāti.</p>
<p class="endsutta">
<a class="ms" id="p_2V_608"></a>
<a class="sc" id="20"></a>
Saṃvidhānasikkhāpadaṃ niṭṭhitaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>