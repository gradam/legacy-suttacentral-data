<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np2">
<article>
<div class="hgroup">
<h1>Udosita(dutiyakathina)sikkhāpada</h1>
</div>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Cīvaravagga</span><span class="hidden">Udosita(dutiyakathina)sikkhāpada</span>
<p>
<a class="ms" id="p_1V_1883"></a>
<a class="msdiv" id="msdiv471"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena bhikkhū bhikkhūnaṃ hatthe cīvaraṃ nikkhipitvā
santaruttarena janapadacārikaṃ pakkamanti. Tāni cīvarāni ciraṃ nikkhittāni
kaṇṇakitāni honti. Tāni bhikkhū otāpenti. Addasā kho āyasmā ānando
senāsanacārikaṃ āhiṇḍanto te bhikkhū tāni cīvarāni otāpente. Disvāna yena te
bhikkhū tenupasaṅkami; upasaṅkamitvā te bhikkhū etadavoca—  “kassimāni, āvuso,
cīvarāni kaṇṇakitānī”ti? Atha kho te bhikkhū āyasmato ānandassa etamatthaṃ
ārocesuṃ. Āyasmā ānando ujjhāyati khiyyati vipāceti—  “kathañhi nāma bhikkhū
bhikkhūnaṃ hatthe cīvaraṃ nikkhipitvā santaruttarena janapadacārikaṃ
pakkamissantī”ti.</p>
<p>
<a class="ms" id="p_1V_1884"></a>
<a class="sc" id="2"></a>
Atha kho āyasmā ānando te bhikkhū anekapariyāyena vigarahitvā bhagavato
etamatthaṃ ārocesi…pe…  “saccaṃ kira, bhikkhave, bhikkhū bhikkhūnaṃ hatthe
cīvaraṃ nikkhipitvā santaruttarena janapadacārikaṃ pakkamantī”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma te, bhikkhave,
moghapurisā bhikkhūnaṃ hatthe cīvaraṃ nikkhipitvā santaruttarena
janapadacārikaṃ pakkamissanti. Netaṃ, bhikkhave, appasannānaṃ vā pasādāya…pe…
evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_1V_1885"></a>
<a class="msdiv" id="msdiv472"></a>
<a class="sc" id="3"></a>
<strong>“Niṭṭhitacīvarasmiṃ bhikkhunā ubbhatasmiṃ kathine ekarattampi ce
bhikkhu ticīvarena vippavaseyya, nissaggiyaṃ pācittiyan”</strong>
ti.</p>
<p>
<a class="ms" id="p_1V_1886"></a>
<a class="sc" id="4"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_1V_1887"></a>
<a class="msdiv" id="msdiv473"></a>
<a class="sc" id="5"></a>
Tena kho pana samayena aññataro bhikkhu kosambiyaṃ gilāno hoti. Ñātakā tassa
bhikkhuno santike dūtaṃ pāhesuṃ—  “āgacchatu bhadanto, mayaṃ,
upaṭṭhahissāmā”ti. Bhikkhūpi evamāhaṃsu—  “gacchāvuso, ñātakā taṃ
upaṭṭhahissantī”ti. So evamāha—  “bhagavatāvuso, sikkhāpadaṃ paññattaṃ—  ‘na
ticīvarena vippavasitabban’ti. Ahañcamhi gilāno. Na sakkomi ticīvaraṃ ādāya
pakkamituṃ. Nāhaṃ gamissāmī”ti. Bhagavato etamatthaṃ ārocesuṃ. Atha kho bhagavā
etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—
“anujānāmi, bhikkhave, gilānassa bhikkhuno ticīvarena avippavāsasammutiṃ dātuṃ.
Evañca pana, bhikkhave, dātabbā. Tena gilānena bhikkhunā saṃghaṃ upasaṅkamitvā
ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ
nisīditvā añjaliṃ paggahetvā evamassa vacanīyo—  ‘ahaṃ, bhante, gilāno. Na
sakkomi ticīvaraṃ ādāya pakkamituṃ. Sohaṃ, bhante, saṃghaṃ ticīvarena
avippavāsasammutiṃ yācāmī’ti. Dutiyampi yācitabbā. Tatiyampi yācitabbā.
Byattena bhikkhunā paṭibalena saṃgho ñāpetabbo— </p>
<p>
<a class="ms" id="p_1V_1888"></a>
<a class="msdiv" id="msdiv474"></a>
<a class="sc" id="6"></a>
‘Suṇātu me, bhante, saṃgho. Ayaṃ itthannāmo bhikkhu gilāno. Na sakkoti
ticīvaraṃ ādāya pakkamituṃ. So saṃghaṃ ticīvarena avippavāsasammutiṃ yācati.
Yadi saṃghassa pattakallaṃ, saṃgho itthannāmassa bhikkhuno ticīvarena
avippavāsasammutiṃ dadeyya. Esā ñatti.</p>
<p>
<a class="ms" id="p_1V_1889"></a>
<a class="sc" id="7"></a>
Suṇātu me, bhante, saṃgho. Ayaṃ itthannāmo bhikkhu gilāno. Na sakkoti ticīvaraṃ
ādāya pakkamituṃ. So saṃghaṃ ticīvarena avippavāsasammutiṃ yācati. Saṃgho
itthannāmassa bhikkhuno ticīvarena avippavāsasammutiṃ deti. Yassāyasmato
khamati itthannāmassa bhikkhuno ticīvarena avippavāsasammutiyā dānaṃ, so
tuṇhassa; yassa nakkhamati, so bhāseyya.</p>
<p>
<a class="ms" id="p_1V_1890"></a>
<a class="sc" id="8"></a>
Dinnā saṃghena itthannāmassa bhikkhuno ticīvarena avippavāsasammuti. Khamati
saṃghassa, tasmā tuṇhī, evametaṃ dhārayāmī’ti.</p>
<p>
<a class="ms" id="p_1V_1891"></a>
<a class="sc" id="9"></a>
Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_1V_1892"></a>
<a class="msdiv" id="msdiv475"></a>
<a class="sc" id="10"></a>
<strong>“Niṭṭhitacīvarasmiṃ bhikkhunā ubbhatasmiṃ kathine ekarattampi ce
bhikkhu ticīvarena vippavaseyya, aññatra bhikkhusammutiyā, nissaggiyaṃ
pācittiyan”</strong>
ti. (<em>2</em>:<strong>21</strong>)</p>
<ul>
<li>
<a class="ms" id="p_1V_1893"></a>
<a class="msdiv" id="msdiv476"></a>
<a class="sc" id="11"></a>
<span class="term">Niṭṭhitacīvarasmin</span>
<span class="gloss">ti bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā
daḍḍhaṃ vā cīvarāsā vā upacchinnā.</span>ti bhikkhuno cīvaraṃ kataṃ vā hoti
naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.</li>
</ul>
<ul>
<li>
<a class="ms" id="p_1V_1894"></a>
<a class="sc" id="12"></a>
<span class="term">Ubbhatasmiṃ kathine</span>
<span class="gloss">ti aṭṭhannaṃ mātikānaṃ aññatarāya mātikāya ubbhataṃ hoti,
saṃghena vā antarā ubbhataṃ hoti.</span>ti aṭṭhannaṃ mātikānaṃ aññatarāya
mātikāya ubbhataṃ hoti, saṃghena vā antarā ubbhataṃ hoti.</li>
</ul>
<ul>
<li>
<a class="ms" id="p_1V_1895"></a>
<a class="sc" id="13"></a>
<span class="term">Ekarattampi ce bhikkhu ticīvarena vippavaseyyā</span>
<span class="gloss">ti saṅghāṭiyā vā uttarāsaṅgena vā antaravāsakena vā.</span>ti
saṅghāṭiyā vā uttarāsaṅgena vā antaravāsakena vā.</li>
</ul>
<ul>
<li>
<a class="ms" id="p_1V_1896"></a>
<a class="sc" id="14"></a>
<span class="term">Aññatra bhikkhusammutiyā</span>
<span class="gloss">ti ṭhapetvā bhikkhusammutiṃ.</span>ti ṭhapetvā
bhikkhusammutiṃ.</li>
</ul>
<ul>
<li>
<a class="ms" id="p_1V_1897"></a>
<a class="sc" id="15"></a>
<span class="term">Nissaggiyaṃ hotī</span>
<span class="gloss">ti saha aruṇuggamanā nissaggiyaṃ hoti. Nissajjitabbaṃ
saṃghassa vā gaṇassa vā puggalassa vā. Evañca pana, bhikkhave,
nissajjitabbaṃ…pe…  “idaṃ me, bhante, cīvaraṃ rattivippavutthaṃ aññatra
bhikkhusammutiyā nissaggiyaṃ, imāhaṃ saṃghassa nissajjāmī”ti…pe…  dadeyyāti…pe…
dadeyyunti…pe…  āyasmato dammīti.</span>ti saha aruṇuggamanā nissaggiyaṃ hoti.
Nissajjitabbaṃ saṃghassa vā gaṇassa vā puggalassa vā. Evañca pana, bhikkhave,
nissajjitabbaṃ…pe…  “idaṃ me, bhante, cīvaraṃ rattivippavutthaṃ aññatra
bhikkhusammutiyā nissaggiyaṃ, imāhaṃ saṃghassa nissajjāmī”ti…pe…  dadeyyāti…pe…
dadeyyunti…pe…  āyasmato dammīti.</li>
</ul>
<p>
<a class="ms" id="p_1V_1898"></a>
<a class="msdiv" id="msdiv477"></a>
<a class="sc" id="16"></a>
Gāmo ekūpacāro nānūpacāro. Nivesanaṃ ekūpacāraṃ nānūpacāraṃ. Udosito ekūpacāro
nānūpacāro. Aṭṭo ekūpacāro nānūpacāro. Māḷo ekūpacāro nānūpacāro. Pāsādo
ekūpacāro nānūpacāro. Hammiyaṃ ekūpacāraṃ nānūpacāraṃ. Nāvā ekūpacārā
nānūpacārā. Sattho ekūpacāro nānūpacāro. Khettaṃ ekūpacāraṃ nānūpacāraṃ.
Dhaññakaraṇaṃ ekūpacāraṃ nānūpacāraṃ. Ārāmo ekūpacāro nānūpacāro. Vihāro
ekūpacāro nānūpacāro. Rukkhamūlaṃ ekūpacāraṃ nānūpacāraṃ. Ajjhokāso ekūpacāro
nānūpacāro.</p>
<ul>
<li>
<a class="ms" id="p_1V_1899"></a>
<a class="msdiv" id="msdiv478"></a>
<a class="sc" id="17"></a>
<span class="term">Gāmo ekūpacāro</span>
<span class="gloss">nāma ekakulassa gāmo hoti parikkhitto ca. Antogāme cīvaraṃ
nikkhipitvā antogāme vatthabbaṃ. Aparikkhitto hoti, yasmiṃ ghare cīvaraṃ
nikkhittaṃ hoti tasmiṃ ghare vatthabbaṃ, hatthapāsā vā na vijahitabbaṃ.</span>
nāma ekakulassa gāmo hoti parikkhitto ca. Antogāme cīvaraṃ nikkhipitvā antogāme
vatthabbaṃ. Aparikkhitto hoti, yasmiṃ ghare cīvaraṃ nikkhittaṃ hoti tasmiṃ
ghare vatthabbaṃ, hatthapāsā vā na vijahitabbaṃ.</li>
</ul>
<p>
<a class="ms" id="p_1V_1900"></a>
<a class="msdiv" id="msdiv479"></a>
<a class="sc" id="18"></a>
Nānākulassa gāmo hoti parikkhitto ca. Yasmiṃ ghare cīvaraṃ nikkhittaṃ hoti
tasmiṃ ghare vatthabbaṃ sabhāye vā dvāramūle vā, hatthapāsā vā na vijahitabbaṃ.
Sabhāyaṃ gacchantena hatthapāse cīvaraṃ nikkhipitvā sabhāye vā vatthabbaṃ
dvāramūle vā, hatthapāsā vā na vijahitabbaṃ. Sabhāye cīvaraṃ nikkhipitvā
sabhāye vā vatthabbaṃ dvāramūle vā, hatthapāsā vā na vijahitabbaṃ. Aparikkhitto
hoti, yasmiṃ ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā
vā na vijahitabbaṃ.</p>
<p>
<a class="ms" id="p_1V_1901"></a>
<a class="msdiv" id="msdiv480"></a>
<a class="sc" id="19"></a>
Ekakulassa nivesanaṃ hoti parikkhittañca, nānāgabbhā nānāovarakā. Antonivesane
cīvaraṃ nikkhipitvā antonivesane vatthabbaṃ. Aparikkhittaṃ hoti, yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na
vijahitabbaṃ.</p>
<p>
<a class="ms" id="p_1V_1902"></a>
<a class="msdiv" id="msdiv481"></a>
<a class="sc" id="20"></a>
Nānākulassa nivesanaṃ hoti parikkhittañca, nānāgabbhā nānāovarakā. Yasmiṃ
gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā,
hatthapāsā vā na vijahitabbaṃ. Aparikkhittaṃ hoti, yasmiṃ gabbhe cīvaraṃ
nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.</p>
<p>
<a class="ms" id="p_1V_1903"></a>
<a class="msdiv" id="msdiv482"></a>
<a class="sc" id="21"></a>
Ekakulassa udosito hoti parikkhitto ca, nānāgabbhā nānāovarakā. Antoudosite
cīvaraṃ nikkhipitvā antoudosite vatthabbaṃ. Aparikkhitto hoti, yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na
vijahitabbaṃ.</p>
<p>
<a class="ms" id="p_1V_1904"></a>
<a class="msdiv" id="msdiv483"></a>
<a class="sc" id="22"></a>
Nānākulassa udosito hoti parikkhitto ca, nānāgabbhā nānāovarakā. Yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na
vijahitabbaṃ. Aparikkhitto hoti, yasmiṃ gabbhe cīvaraṃ nikkhittaṃ hoti tasmiṃ
gabbhe vatthabbaṃ, hatthapāsā vā na vijahitabbaṃ.</p>
<p>
<a class="ms" id="p_1V_1905"></a>
<a class="msdiv" id="msdiv484"></a>
<a class="sc" id="23"></a>
Ekakulassa aṭṭo hoti, antoaṭṭe cīvaraṃ nikkhipitvā antoaṭṭe vatthabbaṃ.
Nānākulassa aṭṭo hoti, nānāgabbhā nānāovarakā. Yasmiṃ gabbhe cīvaraṃ nikkhittaṃ
hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.</p>
<p>
<a class="ms" id="p_1V_1906"></a>
<a class="msdiv" id="msdiv485"></a>
<a class="sc" id="24"></a>
Ekakulassa māḷo hoti, antomāḷe cīvaraṃ nikkhipitvā antomāḷe vatthabbaṃ.
Nānākulassa māḷo hoti nānāgabbhā nānāovarakā, yasmiṃ gabbhe cīvaraṃ nikkhittaṃ
hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.</p>
<p>
<a class="ms" id="p_1V_1907"></a>
<a class="msdiv" id="msdiv486"></a>
<a class="sc" id="25"></a>
Ekakulassa pāsādo hoti, antopāsāde cīvaraṃ nikkhipitvā antopāsāde vatthabbaṃ.
Nānākulassa pāsādo hoti, nānāgabbhā nānāovarakā. Yasmiṃ gabbhe cīvaraṃ
nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na
vijahitabbaṃ.</p>
<p>
<a class="ms" id="p_1V_1908"></a>
<a class="msdiv" id="msdiv487"></a>
<a class="sc" id="26"></a>
Ekakulassa hammiyaṃ hoti. Antohammiye cīvaraṃ nikkhipitvā antohammiye
vatthabbaṃ. Nānākulassa hammiyaṃ hoti, nānāgabbhā nānāovarakā. Yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na
vijahitabbaṃ.</p>
<p>
<a class="ms" id="p_1V_1909"></a>
<a class="msdiv" id="msdiv488"></a>
<a class="sc" id="27"></a>
Ekakulassa nāvā hoti. Antonāvāya cīvaraṃ nikkhipitvā antonāvāya vatthabbaṃ.
Nānākulassa nāvā hoti nānāgabbhā nānāovarakā. Yasmiṃ ovarake cīvaraṃ nikkhittaṃ
hoti tasmiṃ ovarake vatthabbaṃ, hatthapāsā vā na vijahitabbaṃ.</p>
<p>
<a class="ms" id="p_1V_1910"></a>
<a class="msdiv" id="msdiv489"></a>
<a class="sc" id="28"></a>
Ekakulassa sattho hoti. Satthe cīvaraṃ nikkhipitvā purato vā pacchato vā
sattabbhantarā na vijahitabbā, passato abbhantaraṃ na vijahitabbaṃ. Nānākulassa
sattho hoti, satthe cīvaraṃ nikkhipitvā hatthapāsā na vijahitabbaṃ.</p>
<p>
<a class="ms" id="p_1V_1911"></a>
<a class="msdiv" id="msdiv490"></a>
<a class="sc" id="29"></a>
Ekakulassa khettaṃ hoti parikkhittañca. Antokhette cīvaraṃ nikkhipitvā
antokhette vatthabbaṃ. Aparikkhittaṃ hoti, hatthapāsā na vijahitabbaṃ.
Nānākulassa khettaṃ hoti parikkhittañca. Antokhette cīvaraṃ nikkhipitvā
dvāramūle vā vatthabbaṃ, hatthapāsā vā na vijahitabbaṃ. Aparikkhittaṃ hoti,
hatthapāsā na vijahitabbaṃ.</p>
<p>
<a class="ms" id="p_1V_1912"></a>
<a class="msdiv" id="msdiv491"></a>
<a class="sc" id="30"></a>
Ekakulassa dhaññakaraṇaṃ hoti parikkhittañca. Antodhaññakaraṇe cīvaraṃ
nikkhipitvā antodhaññakaraṇe vatthabbaṃ. Aparikkhittaṃ hoti, hatthapāsā na
vijahitabbaṃ. Nānākulassa dhaññakaraṇaṃ hoti parikkhittañca. Antodhaññakaraṇe
cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ.
Aparikkhittaṃ hoti, hatthapāsā na vijahitabbaṃ.</p>
<p>
<a class="ms" id="p_1V_1913"></a>
<a class="msdiv" id="msdiv492"></a>
<a class="sc" id="31"></a>
Ekakulassa ārāmo hoti parikkhitto ca. Antoārāme cīvaraṃ nikkhipitvā antoārāme
vatthabbaṃ. Aparikkhitto hoti, hatthapāsā na vijahitabbaṃ. Nānākulassa ārāmo
hoti parikkhitto ca. Antoārāme cīvaraṃ nikkhipitvā dvāramūle vā vatthabbaṃ,
hatthapāsā vā na vijahitabbaṃ. Aparikkhitto hoti, hatthapāsā na vijahitabbaṃ.</p>
<p>
<a class="ms" id="p_1V_1914"></a>
<a class="msdiv" id="msdiv493"></a>
<a class="sc" id="32"></a>
Ekakulassa vihāro hoti parikkhitto ca. Antovihāre cīvaraṃ nikkhipitvā
antovihāre vatthabbaṃ. Aparikkhitto hoti, yasmiṃ vihāre cīvaraṃ nikkhittaṃ hoti
tasmiṃ vihāre vatthabbaṃ, hatthapāsā vā na vijahitabbaṃ. Nānākulassa vihāro
hoti parikkhitto ca. Yasmiṃ vihāre cīvaraṃ nikkhittaṃ hoti tasmiṃ vihāre
vatthabbaṃ dvāramūle vā, hatthapāsā vā na vijahitabbaṃ. Aparikkhitto hoti,
yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ, hatthapāsā vā
na vijahitabbaṃ.</p>
<p>
<a class="ms" id="p_1V_1915"></a>
<a class="msdiv" id="msdiv494"></a>
<a class="sc" id="33"></a>
Ekakulassa rukkhamūlaṃ hoti, yaṃ majjhanhike kāle samantā chāyā pharati,
antochāyāya cīvaraṃ nikkhipitvā antochāyāya vatthabbaṃ. Nānākulassa rukkhamūlaṃ
hoti, hatthapāsā na vijahitabbaṃ.</p>
<p>
<a class="ms" id="p_1V_1916"></a>
<a class="sc" id="34"></a>
Ajjhokāso ekūpacāro nāma agāmake araññe samantā sattabbhantarā ekūpacāro, tato
paraṃ nānūpacāro.</p>
<p>
<a class="ms" id="p_1V_1917"></a>
<a class="msdiv" id="msdiv495"></a>
<a class="sc" id="35"></a>
Vippavutthe vippavutthasaññī aññatra bhikkhusammutiyā, nissaggiyaṃ pācittiyaṃ.
Vippavutthe vematiko, aññatra bhikkhusammutiyā, nissaggiyaṃ pācittiyaṃ.
Vippavutthe avippavutthasaññī, aññatra bhikkhusammutiyā, nissaggiyaṃ
pācittiyaṃ. Appaccuddhaṭe paccuddhaṭasaññī…pe…  avissajjite vissajjitasaññī…
anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe daḍḍhasaññī avilutte
viluttasaññī, aññatra bhikkhusammutiyā, nissaggiyaṃ pācittiyaṃ.</p>
<p>
<a class="ms" id="p_1V_1918"></a>
<a class="sc" id="36"></a>
Nissaggiyaṃ cīvaraṃ anissajjitvā paribhuñjati, āpatti dukkaṭassa. Avippavutthe
vippavutthasaññī, āpatti dukkaṭassa. Avippavutthe vematiko, āpatti dukkaṭassa.
Avippavutthe avippavutthasaññī, anāpatti.</p>
<p>
<a class="ms" id="p_1V_1919"></a>
<a class="msdiv" id="msdiv496"></a>
<a class="sc" id="37"></a>
Anāpatti—  antoaruṇe paccuddharati, vissajjeti, nassati, vinassati, ḍayhati,
acchinditvā gaṇhanti, vissāsaṃ gaṇhanti, bhikkhusammutiyā, ummattakassa,
ādikammikassāti.</p>
<p class="endsutta">
<a class="ms" id="p_1V_1920"></a>
<a class="sc" id="38"></a>
Udosita(dutiyakathina)sikkhāpadaṃ niṭṭhitaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>