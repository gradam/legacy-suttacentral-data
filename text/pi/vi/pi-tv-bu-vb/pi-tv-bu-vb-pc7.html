<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc7">
<article>
<div class="hgroup">
<h1>Dhammadesanāsikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Musāvādavagga</span><span class="hidden">Dhammadesanāsikkhāpada</span>
<p>
<a class="ms" id="p_2V_197"></a>
<a class="msdiv" id="msdiv60"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena āyasmā udāyī sāvatthiyaṃ kulūpako hoti, bahukāni
kulāni upasaṅkamati. Atha kho āyasmā udāyī pubbaṇhasamayaṃ nivāsetvā
pattacīvaramādāya yena aññataraṃ kulaṃ tenupasaṅkami. Tena kho pana samayena
gharaṇī nivesanadvāre nisinnā hoti, gharasuṇhā āvasathadvāre nisinnā hoti. Atha
kho āyasmā udāyī yena gharaṇī tenupasaṅkami; upasaṅkamitvā gharaṇiyā
upakaṇṇake dhammaṃ desesi. Atha kho gharasuṇhāya etadahosi—  “kiṃ nu kho so
samaṇo sassuyā jāro udāhu obhāsatī”ti?</p>
<p>
<a class="ms" id="p_2V_198"></a>
<a class="sc" id="2"></a>
Atha kho āyasmā udāyī gharaṇiyā upakaṇṇake dhammaṃ desetvā yena gharasuṇhā
tenupasaṅkami; upasaṅkamitvā gharasuṇhāya upakaṇṇake dhammaṃ desesi. Atha kho
gharaṇiyā etadahosi—  “kiṃ nu kho so samaṇo gharasuṇhāya jāro udāhu
obhāsatī”ti? Atha kho āyasmā udāyī gharasuṇhāya upakaṇṇake dhammaṃ desetvā
pakkāmi. Atha kho gharaṇī gharasuṇhaṃ etadavoca—  “he je, kiṃ te eso samaṇo
avocā”ti? “Dhammaṃ me, ayye, desesi”. “Ayyāya pana kiṃ avocā”ti? “Mayhampi
dhammaṃ desesī”ti. Tā ujjhāyanti khiyyanti vipācenti—  “kathañhi nāma ayyo
udāyī upakaṇṇake dhammaṃ desessati. Nanu nāma vissaṭṭhena vivaṭena dhammo
desetabbo”ti?</p>
<p>
<a class="ms" id="p_2V_199"></a>
<a class="sc" id="3"></a>
Assosuṃ kho bhikkhū tāsaṃ itthīnaṃ ujjhāyantīnaṃ khiyyantīnaṃ vipācentīnaṃ. Ye
te bhikkhū appicchā…pe…  te ujjhāyanti khiyyanti vipācenti—  “kathañhi nāma
āyasmā udāyī mātugāmassa dhammaṃ desessatī”ti.</p>
<p>
<a class="ms" id="p_2V_200"></a>
<a class="sc" id="4"></a>
Atha kho te bhikkhū āyasmantaṃ udāyiṃ anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tvaṃ, udāyi, mātugāmassa dhammaṃ
desesī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma
tvaṃ, moghapurisa, mātugāmassa dhammaṃ desessasi. Netaṃ moghapurisa,
appasannānaṃ vā pasādāya…pe…  evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_201"></a>
<a class="sc" id="5"></a>
<strong>“Yo pana bhikkhu mātugāmassa dhammaṃ deseyya pācittiyan”</strong>ti.</p>
<p>
<a class="ms" id="p_2V_202"></a>
<a class="sc" id="6"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_203"></a>
<a class="msdiv" id="msdiv61"></a>
<a class="sc" id="7"></a>
Tena kho pana samayena upāsikā bhikkhū passitvā etadavocuṃ—  “iṅghāyyā, dhammaṃ
desethā”ti. “Na, bhaginī, kappati mātugāmassa dhammaṃ desetun”ti. “Iṅghāyyā,
chappañcavācāhi dhammaṃ desetha, sakkā ettakenapi dhammo aññātun”ti. “Na,
bhaginī, kappati mātugāmassa dhammaṃ desetun”ti. Kukkuccāyantā na desesuṃ.
Upāsikā ujjhāyanti khiyyanti vipācenti—  “kathañhi nāma, ayyā, amhehi
yācīyamānā dhammaṃ na desessantī”ti.</p>
<p>
<a class="ms" id="p_2V_204"></a>
<a class="sc" id="8"></a>
Assosuṃ kho bhikkhū tāsaṃ upāsikānaṃ ujjhāyantīnaṃ khiyyantīnaṃ vipācentīnaṃ.
Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ
nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi,
bhikkhave, mātugāmassa chappañcavācāhi dhammaṃ desetuṃ. Evañca pana, bhikkhave,
imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_205"></a>
<a class="sc" id="9"></a>
<strong>“Yo pana bhikkhū mātugāmassa uttarichappañcavācāhi dhammaṃ deseyya,
pācittiyan”</strong>
ti.</p>
<p>
<a class="ms" id="p_2V_206"></a>
<a class="sc" id="10"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_207"></a>
<a class="msdiv" id="msdiv62"></a>
<a class="sc" id="11"></a>
Tena kho pana samayena chabbaggiyā bhikkhū—  “bhagavatā anuññātaṃ mātugāmassa
chappañcavācāhi dhammaṃ desetun”ti te aviññuṃ purisaviggahaṃ upanisīdāpetvā
mātugāmassa uttarichappañcavācāhi dhammaṃ desenti. Ye te bhikkhū appicchā…pe…
te ujjhāyanti khiyyanti vipācenti—  “kathañhi nāma chabbaggiyā bhikkhū aviññuṃ
purisaviggahaṃ upanisīdāpetvā mātugāmassa uttarichappañcavācāhi dhammaṃ
desessantī”ti.</p>
<p>
<a class="ms" id="p_2V_208"></a>
<a class="sc" id="12"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tumhe, bhikkhave, aviññuṃ purisaviggahaṃ
upanisīdāpetvā mātugāmassa uttarichappañcavācāhi dhammaṃ desethā”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tumhe, moghapurisā,
aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ
desessatha. Netaṃ, moghapurisā, appasannānaṃ vā pasādāya…pe…  evañca pana,
bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_209"></a>
<a class="msdiv" id="msdiv63"></a>
<a class="sc" id="13"></a>
<strong>“Yo pana bhikkhu mātugāmassa uttarichappañcavācāhi dhammaṃ deseyya,
aññatra viññunā purisaviggahena, pācittiyan”</strong>
ti. (<em>7</em>:<strong>56</strong>)</p>
<ul>
<li>
<a class="ms" id="p_2V_210"></a>
<a class="msdiv" id="msdiv64"></a>
<a class="sc" id="14"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_211"></a>
<a class="sc" id="15"></a>
<span class="term">Mātugāmo</span>
<span class="gloss">nāma manussitthī; na yakkhī na petī na tiracchānagatā;
viññū, paṭibalā subhāsitadubbhāsitaṃ duṭṭhullāduṭṭhullaṃ ājānituṃ.</span>
nāma manussitthī; na yakkhī na petī na tiracchānagatā; viññū, paṭibalā
subhāsitadubbhāsitaṃ duṭṭhullāduṭṭhullaṃ ājānituṃ.</li>
</ul>
<ul>
<li>
<a class="ms" id="p_2V_212"></a>
<a class="sc" id="16"></a>
<span class="term">Uttarichappañcavācāhī</span>
<span class="gloss">ti atirekachappañcavācāhi.</span>ti atirekachappañcavācāhi.</li>
</ul>
<ul>
<li>
<a class="ms" id="p_2V_213"></a>
<a class="sc" id="17"></a>
<span class="term">Dhammo</span>
<span class="gloss">nāma buddhabhāsito, sāvakabhāsito, isibhāsito,
devatābhāsito, atthūpasañhito, dhammūpasañhito.</span>
nāma buddhabhāsito, sāvakabhāsito, isibhāsito, devatābhāsito, atthūpasañhito,
dhammūpasañhito.</li>
</ul>
<ul>
<li>
<a class="ms" id="p_2V_214"></a>
<a class="sc" id="18"></a>
<span class="term">Deseyyā</span>
<span class="gloss">ti padena deseti, pade pade āpatti pācittiyassa. Akkharāya
deseti, akkharakkharāya āpatti pācittiyassa.</span>ti padena deseti, pade pade
āpatti pācittiyassa. Akkharāya deseti, akkharakkharāya āpatti pācittiyassa.</li>
</ul>
<ul>
<li>
<a class="ms" id="p_2V_215"></a>
<a class="sc" id="19"></a>
<span class="term">Aññatra viññunā purisaviggahenā</span>
<span class="gloss">ti ṭhapetvā viññuṃ purisaviggahaṃ. Viññū nāma
purisaviggaho, paṭibalo hoti subhāsitadubbhāsitaṃ duṭṭhullāduṭṭhullaṃ ājānituṃ.</span>ti
ṭhapetvā viññuṃ purisaviggahaṃ. Viññū nāma purisaviggaho, paṭibalo hoti
subhāsitadubbhāsitaṃ duṭṭhullāduṭṭhullaṃ ājānituṃ.</li>
</ul>
<p>
<a class="ms" id="p_2V_216"></a>
<a class="msdiv" id="msdiv65"></a>
<a class="sc" id="20"></a>
Mātugāme mātugāmasaññī uttarichappañcavācāhi dhammaṃ deseti, aññatra viññunā
purisaviggahena, āpatti pācittiyassa. Mātugāme vematiko uttarichappañcavācāhi
dhammaṃ deseti, aññatra viññunā purisaviggahena, āpatti pācittiyassa. Mātugāme
amātugāmasaññī uttarichappañcavācāhi dhammaṃ deseti, aññatra viññunā
purisaviggahena, āpatti pācittiyassa.</p>
<p>
<a class="ms" id="p_2V_217"></a>
<a class="sc" id="21"></a>
Yakkhiyā vā petiyā vā paṇḍakassa vā tiracchānagatamanussaviggahitthiyā vā
uttarichappañcavācāhi dhammaṃ deseti, aññatra viññunā purisaviggahena, āpatti
dukkaṭassa. Amātugāme mātugāmasaññī, āpatti dukkaṭassa. Amātugāme vematiko,
āpatti dukkaṭassa. Amātugāme amātugāmasaññī, anāpatti.</p>
<p>
<a class="ms" id="p_2V_218"></a>
<a class="msdiv" id="msdiv66"></a>
<a class="sc" id="22"></a>
Anāpatti—  viññunā purisaviggahena, chappañcavācāhi dhammaṃ deseti,
ūnakachappañcavācāhi dhammaṃ deseti, uṭṭhahitvā puna nisīditvā deseti, mātugāmo
uṭṭhahitvā puna nisīdati tasmiṃ deseti, aññassa mātugāmassa deseti, pañhaṃ
pucchati, pañhaṃ puṭṭho katheti, aññassatthāya bhaṇantaṃ mātugāmo suṇāti,
ummattakassa, ādikammikassāti.</p>
<p class="endsutta">
<a class="ms" id="p_2V_219"></a>
<a class="sc" id="23"></a>
Dhammadesanāsikkhāpadaṃ niṭṭhitaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>