<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pd2">
<article>
<hgroup>
<h1>Dutiyapāṭidesanīyasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pāṭidesanīyakaṇḍa</span><span class="hidden">Dutiyapāṭidesanīyasikkhāpada</span>
<p>
<a class="ms" id="p_2V_1613"></a>
<a class="msdiv" id="msdiv557"></a>
<a class="sc" id="1"></a>
Tena samayena buddho bhagavā rājagahe viharati veḷuvane kalandakanivāpe. Tena
kho pana samayena bhikkhū kulesu nimantitā bhuñjanti. Chabbaggiyā bhikkhuniyo
chabbaggiyānaṃ bhikkhūnaṃ vosāsantiyo ṭhitā honti—  “idha sūpaṃ detha, idha
odanaṃ dethā”ti. Chabbaggiyā bhikkhū yāvadatthaṃ bhuñjanti. Aññe bhikkhū na
cittarūpaṃ bhuñjanti.</p>
<p>
<a class="ms" id="p_2V_1614"></a>
<a class="sc" id="2"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū bhikkhuniyo vosāsantiyo na nivāressantī”ti…pe…  “saccaṃ
kira tumhe, bhikkhave, bhikkhuniyo vosāsantiyo na nivārethā”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tumhe, moghapurisā,
bhikkhuniyo vosāsantiyo na nivāressatha. Netaṃ, moghapurisā, appasannānaṃ vā
pasādāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1615"></a>
<a class="msdiv" id="msdiv558"></a>
<a class="sc" id="3"></a>
<strong>“Bhikkhū paneva kulesu nimantitā bhuñjanti, tatra ce sā bhikkhunī
vosāsamānarūpā ṭhitā hoti—  ‘idha sūpaṃ detha, idha odanaṃ dethā’ti, tehi
bhikkhūhi sā bhikkhunī apasādetabbā—  ‘apasakka tāva, bhagini, yāva bhikkhū
bhuñjantī’ti. Ekassa cepi bhikkhuno na paṭibhāseyya taṃ bhikkhuniṃ apasādetuṃ—
‘apasakka tāva, bhagini, yāva bhikkhū bhuñjantī’ti paṭidesetabbaṃ tehi
bhikkhūhi—  ‘gārayhaṃ, āvuso, dhammaṃ āpajjimhā asappāyaṃ pāṭidesanīyaṃ, taṃ
paṭidesemā’”</strong>
ti. (<em>2</em>:<strong>143</strong>)</p>
<ul>
<li>
<a class="ms" id="p_2V_1616"></a>
<a class="msdiv" id="msdiv559"></a>
<a class="sc" id="4"></a>
<span class="term">Bhikkhū paneva kulesu nimantitā bhuñjantī</span>
<span class="gloss">ti kulaṃ nāma cattāri kulāni—  khattiyakulaṃ,
brāhmaṇakulaṃ, vessakulaṃ, suddakulaṃ.</span>ti kulaṃ nāma cattāri kulāni—
khattiyakulaṃ, brāhmaṇakulaṃ, vessakulaṃ, suddakulaṃ.</li>
</ul>
<ul>
<li>
<a class="ms" id="p_2V_1617"></a>
<a class="sc" id="5"></a>
<span class="term">Nimantitā bhuñjantī</span>
<span class="gloss">ti pañcannaṃ bhojanānaṃ aññatarena bhojanena nimantitā
bhuñjanti.</span>ti pañcannaṃ bhojanānaṃ aññatarena bhojanena nimantitā
bhuñjanti.</li>
</ul>
<ul>
<li>
<a class="ms" id="p_2V_1618"></a>
<a class="sc" id="6"></a>
<span class="term">Bhikkhunī</span>
<span class="gloss">nāma ubhatosaṃghe upasampannā.</span>
nāma ubhatosaṃghe upasampannā.</li>
</ul>
<ul>
<li>
<a class="ms" id="p_2V_1619"></a>
<a class="sc" id="7"></a>
<span class="term">Vosāsantī</span>
<span class="gloss">nāma yathāmittatā yathāsandiṭṭhatā yathāsambhattatā
yathāsamānupajjhāyakatā yathāsamānācariyakatā—  “idha sūpaṃ detha, idha odanaṃ
dethā”ti. Esā vosāsantī nāma.</span>
nāma yathāmittatā yathāsandiṭṭhatā yathāsambhattatā yathāsamānupajjhāyakatā
yathāsamānācariyakatā—  “idha sūpaṃ detha, idha odanaṃ dethā”ti. Esā vosāsantī
nāma.</li>
</ul>
<ul>
<li>
<a class="ms" id="p_2V_1620"></a>
<a class="sc" id="8"></a>
<span class="term">Tehi bhikkhūhī</span>
<span class="gloss">ti bhuñjamānehi bhikkhūhi.</span>ti bhuñjamānehi bhikkhūhi.</li>
</ul>
<ul>
<li>
<a class="ms" id="p_2V_1621"></a>
<a class="sc" id="9"></a>
<span class="term">Sā bhikkhunī</span>
<span class="gloss">ti yā sā vosāsantī bhikkhunī.</span>ti yā sā vosāsantī
bhikkhunī.</li>
</ul>
<p>
<a class="ms" id="p_2V_1622"></a>
<a class="sc" id="10"></a>
Tehi bhikkhūhi sā bhikkhunī apasādetabbā—  “apasakka tāva, bhagini, yāva
bhikkhū bhuñjantī”ti. Ekassa cepi bhikkhuno anapasādito—  “khādissāmi
bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti
pāṭidesanīyassa.</p>
<p>
<a class="ms" id="p_2V_1623"></a>
<a class="msdiv" id="msdiv560"></a>
<a class="sc" id="11"></a>
Upasampannāya upasampannasaññī vosāsantiyā na nivāreti, āpatti pāṭidesanīyassa.
Upasampannāya vematiko vosāsantiyā na nivāreti, āpatti pāṭidesanīyassa.
Upasampannāya anupasampannasaññī vosāsantiyā na nivāreti, āpatti
pāṭidesanīyassa.</p>
<p>
<a class="ms" id="p_2V_1624"></a>
<a class="sc" id="12"></a>
Ekatoupasampannāya vosāsantiyā na nivāreti, āpatti dukkaṭassa. Anupasampannāya
upasampannasaññī, āpatti dukkaṭassa. Anupasampannāya vematiko, āpatti
dukkaṭassa. Anupasampannāya anupasampannasaññī, anāpatti.</p>
<p>
<a class="ms" id="p_2V_1625"></a>
<a class="msdiv" id="msdiv561"></a>
<a class="sc" id="13"></a>
Anāpatti—  attano bhattaṃ dāpeti na deti, aññesaṃ bhattaṃ deti na dāpeti, yaṃ
na dinnaṃ taṃ dāpeti, yattha na dinnaṃ tattha dāpeti, sabbesaṃ samakaṃ dāpeti,
sikkhamānā vosāsati, sāmaṇerī vosāsati, pañca bhojanāni ṭhapetvā sabbattha,
anāpatti, ummattakassa, ādikammikassāti.</p>
<p class="endsutta">
<a class="ms" id="p_2V_1626"></a>
<a class="sc" id="14"></a>
Dutiyapāṭidesanīyasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>