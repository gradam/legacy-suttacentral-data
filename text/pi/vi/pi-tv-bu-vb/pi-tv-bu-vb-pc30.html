<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc30">
<article>
<hgroup>
<h1>Rahonisajjasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Ovādavagga</span><span class="hidden">Rahonisajjasikkhāpada</span>
<p>
<a class="ms" id="p_2V_648"></a>
<a class="msdiv" id="msdiv198"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena āyasmato udāyissa purāṇadutiyikā bhikkhunīsu
pabbajitā hoti. Sā āyasmato udāyissa santike abhikkhaṇaṃ āgacchati, āyasmāpi
udāyī tassā bhikkhuniyā santike abhikkhaṇaṃ gacchati. Tena kho pana samayena
āyasmā udāyī tassā bhikkhuniyā saddhiṃ eko ekāya raho nisajjaṃ kappesi.</p>
<p>
<a class="ms" id="p_2V_649"></a>
<a class="sc" id="2"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
āyasmā udāyī bhikkhuniyā saddhiṃ eko ekāya raho nisajjaṃ kappessatī”ti…pe…
“saccaṃ kira tvaṃ, udāyi, bhikkhuniyā saddhiṃ eko ekāya raho nisajjaṃ
kappesī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma
tvaṃ, moghapurisa, bhikkhuniyā saddhiṃ eko ekāya raho nisajjaṃ kappessasi.
Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_2V_650"></a>
<a class="msdiv" id="msdiv199"></a>
<a class="sc" id="3"></a>
<strong>“Yo pana bhikkhu bhikkhuniyā saddhiṃ eko ekāya raho nisajjaṃ kappeyya,
pācittiyan”</strong>
ti. (<em>30</em>:<strong>79</strong>)</p>
<ul>
<li>
<a class="ms" id="p_2V_651"></a>
<a class="msdiv" id="msdiv200"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_652"></a>
<a class="sc" id="5"></a>
<span class="term">Bhikkhunī</span>
<span class="gloss">nāma ubhatosaṃghe upasampannā.</span>
nāma ubhatosaṃghe upasampannā.</li>
</ul>
<ul>
<li>
<a class="ms" id="p_2V_653"></a>
<a class="sc" id="6"></a>
<span class="term">Saddhin</span>
<span class="gloss">ti ekato.</span>ti ekato.</li>
</ul>
<ul>
<li>
<a class="ms" id="p_2V_654"></a>
<a class="sc" id="7"></a>
<span class="term">Eko ekāyā</span>
<span class="gloss">ti bhikkhu ceva hoti bhikkhunī ca.</span>ti bhikkhu ceva
hoti bhikkhunī ca.</li>
</ul>
<ul>
<li>
<a class="ms" id="p_2V_655"></a>
<a class="sc" id="8"></a>
<span class="term">Raho</span>
<span class="gloss">nāma cakkhussa raho sotassa raho. Cakkhussa raho nāma na
sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā
ukkhipīyamāne passituṃ. Sotassa raho nāma na sakkā hoti pakatikathā sotuṃ.</span>
nāma cakkhussa raho sotassa raho. Cakkhussa raho nāma na sakkā hoti akkhiṃ vā
nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ.
Sotassa raho nāma na sakkā hoti pakatikathā sotuṃ.</li>
</ul>
<ul>
<li>
<a class="ms" id="p_2V_656"></a>
<a class="sc" id="9"></a>
<span class="term">Nisajjaṃ kappeyyā</span>
<span class="gloss">ti bhikkhuniyā nisinnāya bhikkhu upanisinno vā hoti
upanipanno vā, āpatti pācittiyassa.</span>ti bhikkhuniyā nisinnāya bhikkhu
upanisinno vā hoti upanipanno vā, āpatti pācittiyassa.</li>
</ul>
<p>
<a class="ms" id="p_2V_657"></a>
<a class="sc" id="10"></a>
Bhikkhu nisinne bhikkhunī upanisinnā vā hoti upanipannā vā, āpatti
pācittiyassa. Ubho vā nisinnā honti ubho vā nipannā, āpatti pācittiyassa.</p>
<p>
<a class="ms" id="p_2V_658"></a>
<a class="msdiv" id="msdiv201"></a>
<a class="sc" id="11"></a>
Raho rahosaññī eko ekāya nisajjaṃ kappeti, āpatti pācittiyassa. Raho vematiko
eko ekāya nisajjaṃ kappeti, āpatti pācittiyassa. Raho arahosaññī eko ekāya
nisajjaṃ kappeti, āpatti pācittiyassa.</p>
<p>
<a class="ms" id="p_2V_659"></a>
<a class="sc" id="12"></a>
Araho rahosaññī, āpatti dukkaṭassa. Araho vematiko, āpatti dukkaṭassa. Araho
arahosaññī, anāpatti.</p>
<p>
<a class="ms" id="p_2V_660"></a>
<a class="msdiv" id="msdiv202"></a>
<a class="sc" id="13"></a>
Anāpatti—  yo koci viññū dutiyo hoti, tiṭṭhati na nisīdati, arahopekkho,
aññavihito nisīdati, ummattakassa, ādikammikassāti.</p>
<p class="endsutta">
<a class="ms" id="p_2V_661"></a>
<a class="sc" id="14"></a>
Rahonisajjasikkhāpadaṃ niṭṭhitaṃ dasamaṃ.<br>
Ovādavaggo tatiyo.</p>
<p class="SUMMARY">
<a class="ms" id="p_2V_662"></a>
<a class="sc" id="15"></a>
Tassuddānaṃ</p>
<blockquote class="uddanagatha">
<a class="ms" id="p_2V_663"></a>
<p>
<a class="sc" id="16"></a>
Asammataatthaṅgatū,
<br>
Passayāmisadānena;<br>
Sibbati addhānaṃ nāvaṃ bhuñjeyya,
<br>
Eko ekāya te dasāti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>