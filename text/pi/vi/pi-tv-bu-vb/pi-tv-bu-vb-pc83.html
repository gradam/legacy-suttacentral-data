<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc83">
<article>
<hgroup>
<h1>Antepurasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Ratanavagga</span><span class="hidden">Antepurasikkhāpada</span>
<p>
<a class="ms" id="p_2V_1448"></a>
<a class="msdiv" id="msdiv494"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena rājā pasenadi kosalo uyyānapālaṃ āṇāpesi—
“gaccha, bhaṇe, uyyānaṃ sodhehi. Uyyānaṃ gamissāmā”ti. “Evaṃ, devā”ti kho so
uyyānapālo rañño pasenadissa kosalassa paṭissutvā uyyānaṃ sodhento addasa
bhagavantaṃ aññatarasmiṃ rukkhamūle nisinnaṃ. Disvāna yena rājā pasenadi kosalo
tenupasaṅkami; upasaṅkamitvā rājānaṃ pasenadiṃ kosalaṃ etadavoca—  “suddhaṃ,
deva, uyyānaṃ. Api ca bhagavā tattha nisinno”ti. “Hotu, bhaṇe. Mayaṃ
bhagavantaṃ payirupāsissāmā”ti.</p>
<p>
<a class="ms" id="p_2V_1449"></a>
<a class="sc" id="2"></a>
Atha kho rājā pasenadi kosalo uyyānaṃ gantvā yena bhagavā tenupasaṅkami. Tena
kho pana samayena aññataro upāsako bhagavantaṃ payirupāsanto nisinno hoti.
Addasā kho rājā pasenadi kosalo taṃ upāsakaṃ bhagavantaṃ payirupāsantaṃ
nisinnaṃ. Disvāna bhīto aṭṭhāsi. Atha kho rañño pasenadissa kosalassa
etadahosi—  “nārahatāyaṃ puriso pāpo hotuṃ, yathā bhagavantaṃ payirupāsatī”ti.
Yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ
nisīdi. Atha kho so upāsako bhagavato gāravena rājānaṃ pasenadiṃ kosalaṃ neva
abhivādesi na paccuṭṭhāsi. Atha kho rājā pasenadi kosalo anattamano ahosi—
“kathañhi nāmāyaṃ puriso mayi āgate neva abhivādessati na paccuṭṭhessatī”ti.
Atha kho bhagavā rājānaṃ pasenadiṃ kosalaṃ anattamanaṃ viditvā rājānaṃ
pasenadiṃ kosalaṃ etadavoca—  “eso kho, mahārāja, upāsako bahussuto āgatāgamo
kāmesu vītarāgo”ti. Atha kho rañño pasenadissa kosalassa etadahosi—
“nārahatāyaṃ upāsako orako hotuṃ, bhagavāpi imassa vaṇṇaṃ bhāsatī”ti. Taṃ
upāsakaṃ etadavoca—  “vadeyyāsi, upāsaka, yena attho”ti. “Suṭṭhu, devā”ti. Atha
kho bhagavā rājānaṃ pasenadiṃ kosalaṃ dhammiyā kathāya sandassesi samādapesi
samuttejesi sampahaṃsesi. Atha kho rājā pasenadi kosalo bhagavatā dhammiyā
kathāya sandassito samādapito samuttejito sampahaṃsito uṭṭhāyāsanā bhagavantaṃ
abhivādetvā padakkhiṇaṃ katvā pakkāmi.</p>
<p>
<a class="ms" id="p_2V_1450"></a>
<a class="msdiv" id="msdiv495"></a>
<a class="sc" id="3"></a>
Tena kho pana samayena rājā pasenadi kosalo uparipāsādavaragato hoti. Addasā
kho rājā pasenadi kosalo taṃ upāsakaṃ rathikāya chattapāṇiṃ gacchantaṃ. Disvāna
pakkosāpetvā etadavoca—  “tvaṃ kira, upāsaka, bahussuto āgatāgamo. Sādhu,
upāsaka, amhākaṃ itthāgāraṃ dhammaṃ vācehī”ti. “Yamahaṃ, deva, jānāmi ayyānaṃ
vāhasā, ayyāva devassa itthāgāraṃ dhammaṃ vācessantī”ti. Atha kho rājā pasenadi
kosalo—  “saccaṃ kho upāsako āhā”ti yena bhagavā tenupasaṅkami; upasaṅkamitvā
bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi
kosalo bhagavantaṃ etadavoca—  “sādhu, bhante, bhagavā ekaṃ bhikkhuṃ āṇāpetu yo
amhākaṃ itthāgāraṃ dhammaṃ vācessatī”ti. Atha kho bhagavā rājānaṃ pasenadiṃ
kosalaṃ dhammiyā kathāya sandassesi…pe…  padakkhiṇaṃ katvā pakkāmi. Atha kho
bhagavā āyasmantaṃ ānandaṃ āmantesi—  “tenahānanda, rañño itthāgāraṃ dhammaṃ
vācehī”ti. “Evaṃ, bhante”ti kho āyasmā ānando bhagavato paṭissutvā kālena kālaṃ
pavisitvā rañño itthāgāraṃ dhammaṃ vāceti. Atha kho āyasmā ānando
pubbaṇhasamayaṃ nivāsetvā pattacīvaramādāya yena rañño pasenadissa kosalassa
nivesanaṃ tenupasaṅkami.</p>
<p>
<a class="ms" id="p_2V_1451"></a>
<a class="msdiv" id="msdiv496"></a>
<a class="sc" id="4"></a>
Tena kho pana samayena rājā pasenadi kosalo mallikāya deviyā saddhiṃ sayanagato
hoti. Addasā kho mallikā devī āyasmantaṃ ānandaṃ dūratova āgacchantaṃ. Disvāna
sahasā vuṭṭhāsi; pītakamaṭṭhaṃ dussaṃ pabhassittha. Atha kho āyasmā ānando
tatova paṭinivattitvā ārāmaṃ gantvā bhikkhūnaṃ etamatthaṃ ārocesi. Ye te
bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā
ānando pubbe appaṭisaṃvidito rañño antepuraṃ pavisissatī”ti…pe…  “saccaṃ kira
tvaṃ, ānanda, pubbe appaṭisaṃvidito rañño antepuraṃ pavisasī”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tvaṃ, ānanda, pubbe
appaṭisaṃvidito rañño antepuraṃ pavisissasi. Netaṃ, ānanda, appasannānaṃ vā
pasādāya…pe…  vigarahitvā…pe…  dhammiṃ kathaṃ katvā bhikkhū āmantesi— </p>
<p>
<a class="ms" id="p_2V_1452"></a>
<a class="msdiv" id="msdiv497"></a>
<a class="sc" id="5"></a>
“Dasayime, bhikkhave, ādīnavā rājantepurappavesane. Katame dasa? Idha,
bhikkhave, rājā mahesiyā saddhiṃ nisinno hoti, tattha bhikkhu pavisati. Mahesī
vā bhikkhuṃ disvā sitaṃ pātukaroti. Bhikkhu vā mahesiṃ disvā sitaṃ pātukaroti.
Tattha rañño evaṃ hoti—  ‘addhā imesaṃ kataṃ vā karissanti vā’ti. Ayaṃ,
bhikkhave, paṭhamo ādīnavo rājantepurappavesane.</p>
<p>
<a class="ms" id="p_2V_1453"></a>
<a class="sc" id="6"></a>
Puna caparaṃ, bhikkhave, rājā bahukicco bahukaraṇīyo. Aññataraṃ itthiṃ gantvā
nassarati. Sā tena gabbhaṃ gaṇhi. Tattha rañño evaṃ hoti—  ‘na kho idha añño
koci pavisati aññatra pabbajitena. Siyā nu kho pabbajitassa kamman’ti. Ayaṃ,
bhikkhave, dutiyo ādīnavo rājantepurappavesane.</p>
<p>
<a class="ms" id="p_2V_1454"></a>
<a class="sc" id="7"></a>
Puna caparaṃ, bhikkhave, rañño antepure aññataraṃ ratanaṃ nassati. Tattha rañño
evaṃ hoti—  ‘na kho idha añño koci pavisati aññatra pabbajitena. Siyā nu kho
pabbajitassa kamman’ti. Ayaṃ, bhikkhave, tatiyo ādīnavo rājantepurappavesane.</p>
<p>
<a class="ms" id="p_2V_1455"></a>
<a class="sc" id="8"></a>
Puna caparaṃ, bhikkhave, rañño antepure abbhantarā guyhamantā bahiddhā
sambhedaṃ gacchanti. Tattha rañño evaṃ hoti—  ‘na kho idha añño koci pavisati
aññatra pabbajitena. Siyā nu kho pabbajitassa kamman’ti. Ayaṃ, bhikkhave,
catuttho ādīnavo rājantepurappavesane.</p>
<p>
<a class="ms" id="p_2V_1456"></a>
<a class="sc" id="9"></a>
Puna caparaṃ, bhikkhave, rañño antepure putto vā pitaraṃ pattheti pitā vā
puttaṃ pattheti. Tesaṃ evaṃ hoti—  ‘na kho idha añño koci pavisati aññatra
pabbajitena. Siyā nu kho pabbajitassa kamman’ti. Ayaṃ, bhikkhave, pañcamo
ādīnavo rājantepurappavesane.</p>
<p>
<a class="ms" id="p_2V_1457"></a>
<a class="sc" id="10"></a>
Puna caparaṃ, bhikkhave, rājā nīcaṭṭhāniyaṃ ucce ṭhāne ṭhapeti. Yesaṃ taṃ
amanāpaṃ tesaṃ evaṃ hoti—  ‘rājā kho pabbajitena saṃsaṭṭho. Siyā nu kho
pabbajitassa kamman’ti. Ayaṃ, bhikkhave, chaṭṭho ādīnavo, rājantepurappavesane.</p>
<p>
<a class="ms" id="p_2V_1458"></a>
<a class="sc" id="11"></a>
Puna caparaṃ, bhikkhave, rājā uccaṭṭhāniyaṃ nīce ṭhāne ṭhapeti. Yesaṃ taṃ
amanāpaṃ tesaṃ evaṃ hoti—  ‘rājā kho pabbajitena saṃsaṭṭho. Siyā nu kho
pabbajitassa kamman’ti. Ayaṃ, bhikkhave, sattamo ādīnavo rājantepurappavesane.</p>
<p>
<a class="ms" id="p_2V_1459"></a>
<a class="sc" id="12"></a>
Puna caparaṃ, bhikkhave, rājā akāle senaṃ uyyojeti. Yesaṃ taṃ amanāpaṃ tesaṃ
evaṃ hoti—  ‘rājā kho pabbajitena saṃsaṭṭho. Siyā nu kho pabbajitassa
kamman’ti. Ayaṃ, bhikkhave, aṭṭhamo ādīnavo rājantepurappavesane.</p>
<p>
<a class="ms" id="p_2V_1460"></a>
<a class="sc" id="13"></a>
Puna caparaṃ, bhikkhave, rājā kāle senaṃ uyyojetvā antarāmaggato nivattāpeti.
Yesaṃ taṃ amanāpaṃ tesaṃ evaṃ hoti—  ‘rājā kho pabbajitena saṃsaṭṭho. Siyā nu
kho pabbajitassa kamman’ti. Ayaṃ, bhikkhave, navamo ādīnavo
rājantepurappavesane.</p>
<p>
<a class="ms" id="p_2V_1461"></a>
<a class="sc" id="14"></a>
Puna caparaṃ, bhikkhave, rañño rājantepuraṃ hatthisammaddaṃ assasammaddaṃ
rathasammaddaṃ rajanīyāni rūpasaddagandharasaphoṭṭhabbāni, yāni na pabbajitassa
sāruppāni. Ayaṃ, bhikkhave, dasamo ādīnavo rājantepurappavesane. Ime kho,
bhikkhave, dasa ādīnavā rājantepurappavesane”ti. Atha kho bhagavā āyasmantaṃ
ānandaṃ anekapariyāyena vigarahitvā dubbharatāya…pe…  evañca pana, bhikkhave,
imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1462"></a>
<a class="msdiv" id="msdiv498"></a>
<a class="sc" id="15"></a>
<strong>“Yo pana bhikkhu rañño khattiyassa muddhāvasittassa anikkhantarājake
aniggataratanake pubbe appaṭisaṃvidito indakhīlaṃ atikkāmeyya, pācittiyan”</strong>
ti. (<em>83</em>:<strong>132</strong>)</p>
<ul>
<li>
<a class="ms" id="p_2V_1463"></a>
<a class="msdiv" id="msdiv499"></a>
<a class="sc" id="16"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1464"></a>
<a class="sc" id="17"></a>
<span class="term">Khattiyo</span>
<span class="gloss">nāma ubhato sujāto hoti, mātito ca pitito ca
saṃsuddhagahaṇiko, yāva sattamā pitāmahayugā akkhitto anupakuṭṭho jātivādena.</span>
nāma ubhato sujāto hoti, mātito ca pitito ca saṃsuddhagahaṇiko, yāva sattamā
pitāmahayugā akkhitto anupakuṭṭho jātivādena.</li>
</ul>
<ul>
<li>
<a class="ms" id="p_2V_1465"></a>
<a class="sc" id="18"></a>
<span class="term">Muddhāvasitto</span>
<span class="gloss">nāma khattiyābhisekena abhisitto hoti.</span>
nāma khattiyābhisekena abhisitto hoti.</li>
</ul>
<ul>
<li>
<a class="ms" id="p_2V_1466"></a>
<a class="sc" id="19"></a>
<span class="term">Anikkhantarājake</span>
<span class="gloss">ti rājā sayanigharā anikkhanto hoti.</span>ti rājā
sayanigharā anikkhanto hoti.</li>
</ul>
<ul>
<li>
<a class="ms" id="p_2V_1467"></a>
<a class="sc" id="20"></a>
<span class="term">Aniggataratanake</span>
<span class="gloss">ti mahesī sayanigharā anikkhantā hoti, ubho vā anikkhantā
honti.</span>ti mahesī sayanigharā anikkhantā hoti, ubho vā anikkhantā honti.</li>
</ul>
<ul>
<li>
<a class="ms" id="p_2V_1468"></a>
<a class="sc" id="21"></a>
<span class="term">Pubbe appaṭisaṃvidito</span>
<span class="gloss">ti pubbe anāmantetvā.</span>ti pubbe anāmantetvā.</li>
</ul>
<ul>
<li>
<a class="ms" id="p_2V_1469"></a>
<a class="sc" id="22"></a>
<span class="term">Indakhīlo</span>
<span class="gloss">nāma sayanigharassa ummāro vuccati.</span>
nāma sayanigharassa ummāro vuccati.</li>
</ul>
<ul>
<li>
<a class="ms" id="p_2V_1470"></a>
<a class="sc" id="23"></a>
<span class="term">Sayanigharaṃ</span>
<span class="gloss">nāma yattha katthaci rañño sayanaṃ paññattaṃ hoti, antamaso
sāṇipākāraparikkhittampi.</span>
nāma yattha katthaci rañño sayanaṃ paññattaṃ hoti, antamaso
sāṇipākāraparikkhittampi.</li>
</ul>
<ul>
<li>
<a class="ms" id="p_2V_1471"></a>
<a class="sc" id="24"></a>
<span class="term">Indakhīlaṃ atikkāmeyyā</span>
<span class="gloss">ti paṭhamaṃ pādaṃ ummāraṃ atikkāmeti, āpatti dukkaṭassa.
Dutiyaṃ pādaṃ atikkāmeti, āpatti pācittiyassa.</span>ti paṭhamaṃ pādaṃ ummāraṃ
atikkāmeti, āpatti dukkaṭassa. Dutiyaṃ pādaṃ atikkāmeti, āpatti pācittiyassa.</li>
</ul>
<p>
<a class="ms" id="p_2V_1472"></a>
<a class="msdiv" id="msdiv500"></a>
<a class="sc" id="25"></a>
Appaṭisaṃvidite appaṭisaṃviditasaññī indakhīlaṃ atikkāmeti, āpatti
pācittiyassa. Appaṭisaṃvidite vematiko indakhīlaṃ atikkāmeti, āpatti
pācittiyassa. Appaṭisaṃvidite paṭisaṃviditasaññī indakhīlaṃ atikkāmeti, āpatti
pācittiyassa.</p>
<p>
<a class="ms" id="p_2V_1473"></a>
<a class="sc" id="26"></a>
Paṭisaṃvidite appaṭisaṃviditasaññī, āpatti dukkaṭassa. Paṭisaṃvidite vematiko,
āpatti dukkaṭassa. Paṭisaṃvidite paṭisaṃviditasaññī, anāpatti.</p>
<p>
<a class="ms" id="p_2V_1474"></a>
<a class="msdiv" id="msdiv501"></a>
<a class="sc" id="27"></a>
Anāpatti—  paṭisaṃvidite, na khattiyo hoti, na khattiyābhisekena abhisitto
hoti, rājā sayanigharā nikkhanto hoti, mahesī sayanigharā nikkhantā hoti, ubho
vā nikkhantā honti, na sayanighare, ummattakassa, ādikammikassāti.</p>
<p class="endsutta">
<a class="ms" id="p_2V_1475"></a>
<a class="sc" id="28"></a>
Antepurasikkhāpadaṃ niṭṭhitaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>