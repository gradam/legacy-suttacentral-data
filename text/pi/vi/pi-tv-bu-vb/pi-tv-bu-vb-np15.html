<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np15">
<article>
<div class="hgroup">
<h1>Nisīdanasanthatasikkhāpada</h1>
</div>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Kosiyavagga</span><span class="hidden">Nisīdanasanthatasikkhāpada</span>
<p>
<a class="ms" id="p_1V_2158"></a>
<a class="msdiv" id="msdiv565"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Atha kho bhagavā bhikkhū āmantesi—  “icchāmahaṃ, bhikkhave, temāsaṃ
paṭisallīyituṃ. Namhi kenaci upasaṅkamitabbo, aññatra ekena
piṇḍapātanīhārakenā”ti. “Evaṃ, bhante”ti kho te bhikkhū bhagavato paṭissuṇitvā
nāssudha koci bhagavantaṃ upasaṅkamati, aññatra ekena piṇḍapātanīhārakena. Tena
kho pana samayena sāvatthiyā saṃghena katikā katā hoti—  “icchatāvuso, bhagavā
temāsaṃ paṭisallīyituṃ. Na bhagavā kenaci upasaṅkamitabbo, aññatra ekena
piṇḍapātanīhārakena. Yo bhagavantaṃ upasaṅkamati so pācittiyaṃ desāpetabbo”ti.</p>
<p>
<a class="ms" id="p_1V_2159"></a>
<a class="sc" id="2"></a>
Atha kho āyasmā upaseno vaṅgantaputto, sapariso yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Āciṇṇaṃ kho panetaṃ
buddhānaṃ bhagavantānaṃ āgantukehi bhikkhūhi saddhiṃ paṭisammodituṃ. Atha kho
bhagavā āyasmantaṃ upasenaṃ vaṅgantaputtaṃ etadavoca—  “kacci vo, upasena,
khamanīyaṃ kacci yāpanīyaṃ, kaccittha appakilamathena addhānaṃ āgatā”ti?
“Khamanīyaṃ, bhagavā, yāpanīyaṃ, bhagavā. Appakilamathena ca mayaṃ, bhante,
addhānaṃ āgatā”ti.</p>
<p>
<a class="ms" id="p_1V_2160"></a>
<a class="sc" id="3"></a>
Tena kho pana samayena āyasmato upasenassa vaṅgantaputtassa saddhivihāriko
bhikkhu bhagavato avidūre nisinno hoti. Atha kho bhagavā taṃ bhikkhuṃ
etadavoca—  “manāpāni te, bhikkhu, paṃsukūlānī”ti? “Na kho me, bhante, manāpāni
paṃsukūlānī”ti. “Kissa pana tvaṃ, bhikkhu, paṃsukūliko”ti? “Upajjhāyo me,
bhante, paṃsukūliko. Evaṃ ahampi paṃsukūliko”ti. Atha kho bhagavā āyasmantaṃ
upasenaṃ vaṅgantaputtaṃ etadavoca—  “pāsādikā kho tyāyaṃ, upasena, parisā.
Kathaṃ tvaṃ, upasena, parisaṃ vinesī”ti? “Yo maṃ, bhante, upasampadaṃ yācati
tamahaṃ evaṃ vadāmi—  ‘ahaṃ kho, āvuso, āraññiko piṇḍapātiko paṃsukūliko. Sace
tvampi āraññiko bhavissasi piṇḍapātiko paṃsukūliko, evāhaṃ taṃ
upasampādessāmī’ti. Sace me paṭissuṇāti upasampādemi, no ce me paṭissuṇāti na
upasampādemi. Yo maṃ nissayaṃ yācati tamahaṃ evaṃ vadāmi—  ‘ahaṃ kho, āvuso,
āraññiko piṇḍapātiko paṃsukūliko. Sace tvampi āraññiko bhavissasi piṇḍapātiko
paṃsukūliko, evāhaṃ te nissayaṃ dassāmī’ti. Sace me paṭissuṇāti nissayaṃ demi,
no ce me paṭissuṇāti na nissayaṃ demi. Evaṃ kho ahaṃ, bhante, parisaṃ
vinemī”ti.</p>
<p>
<a class="ms" id="p_1V_2161"></a>
<a class="sc" id="4"></a>
“Sādhu sādhu, upasena. Sādhu kho tvaṃ, upasena, parisaṃ vinesi. Jānāsi pana
tvaṃ, upasena, sāvatthiyā saṃghassa katikan”ti? “Na kho ahaṃ, bhante, jānāmi
sāvatthiyā saṃghassa katikan”ti. “Sāvatthiyā kho, upasena, saṃghena katikā
katā—  ‘icchatāvuso, bhagavā temāsaṃ paṭisallīyituṃ. Na bhagavā kenaci
upasaṅkamitabbo, aññatra ekena piṇḍapātanīhārakena. Yo bhagavantaṃ upasaṅkamati
so pācittiyaṃ desāpetabbo’”ti. “Paññāyissati, bhante, sāvatthiyā saṃgho sakāya
katikāya, na mayaṃ apaññattaṃ paññapessāma paññattaṃ vā na samucchindissāma,
yathāpaññattesu sikkhāpadesu samādāya vattissāmā”ti. “Sādhu sādhu, upasena,
apaññattaṃ na paññapetabbaṃ, paññattaṃ vā na samucchinditabbaṃ, yathāpaññattesu
sikkhāpadesu samādāya vattitabbaṃ. Anujānāmi, upasena, ye te bhikkhū āraññikā
piṇḍapātikā paṃsukūlikā yathāsukhaṃ maṃ dassanāya upasaṅkamantū”ti .</p>
<p>
<a class="ms" id="p_1V_2162"></a>
<a class="msdiv" id="msdiv566"></a>
<a class="sc" id="5"></a>
Tena kho pana samayena sambahulā bhikkhū bahidvārakoṭṭhake ṭhitā honti—  “mayaṃ
āyasmantaṃ upasenaṃ vaṅgantaputtaṃ pācittiyaṃ desāpessāmā”ti. Atha kho āyasmā
upaseno vaṅgantaputto sapariso uṭṭhāyāsanā bhagavantaṃ abhivādetvā padakkhiṇaṃ
katvā pakkāmi. Atha kho te bhikkhū āyasmantaṃ upasenaṃ vaṅgantaputtaṃ
etadavocuṃ—  “jānāsi tvaṃ, āvuso upasena, sāvatthiyā saṃghassa katikan”ti.
“Bhagavāpi maṃ, āvuso, evamāha—  ‘jānāsi pana tvaṃ, upasena, sāvatthiyā
saṃghassa katikan’ti? ‘Na kho ahaṃ, bhante, jānāmi sāvatthiyā saṃghassa
katikan’ti. ‘Sāvatthiyā kho, upasena, saṃghena katikā katā—  icchatāvuso,
bhagavā temāsaṃ paṭisallīyituṃ. Na bhagavā kenaci upasaṅkamitabbo, aññatra
ekena piṇḍapātanīhārakena. Yo bhagavantaṃ upasaṅkamati so pācittiyaṃ
desāpetabbo’ti. ‘Paññāyissati, bhante, sāvatthiyā saṃgho sakāya katikāya, na
mayaṃ apaññattaṃ paññapessāma paññattaṃ vā na samucchindissāma, yathāpaññattesu
sikkhāpadesu samādāya vattissāmā’ti. Anuññātāvuso, bhagavatā—  ‘ye te bhikkhū
āraññikā piṇḍapātikā paṃsukūlikā yathāsukhaṃ maṃ dassanāya upasaṅkamantū’”ti.</p>
<p>
<a class="ms" id="p_1V_2163"></a>
<a class="sc" id="6"></a>
Atha kho te bhikkhū—  “saccaṃ kho āyasmā upaseno āha—  ‘na apaññattaṃ
paññapetabbaṃ, paññattaṃ vā na samucchinditabbaṃ, yathāpaññattesu sikkhāpadesu
samādāya vattitabban’”ti. Assosuṃ kho bhikkhū—  “anuññātā kira bhagavatā—  ‘ye
te bhikkhū āraññikā piṇḍapātikā paṃsukūlikā yathāsukhaṃ maṃ dassanāya
upasaṅkamantū’”ti. Te bhagavantaṃ dassanaṃ pihentā santhatāni ujjhitvā
āraññikaṅgaṃ piṇḍapātikaṅgaṃ paṃsukūlikaṅgaṃ samādiyiṃsu. Atha kho bhagavā
sambahulehi bhikkhūhi saddhiṃ senāsanacārikaṃ āhiṇḍanto addasa santhatāni tahaṃ
tahaṃ ujjhitāni. Passitvā bhikkhū āmantesi—  “kassimāni, bhikkhave, santhatāni
tahaṃ tahaṃ ujjhitānī”ti?</p>
<p>
<a class="ms" id="p_1V_2164"></a>
<a class="sc" id="7"></a>
Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ
nidāne etasmiṃ pakaraṇe dhammiṃ kathaṃ katvā bhikkhū āmantesi—  “tena hi,
bhikkhave, bhikkhūnaṃ sikkhāpadaṃ paññapessāmi dasa atthavase paṭicca—
saṃghasuṭṭhutāya, saṃghaphāsutāya…pe…  evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_1V_2165"></a>
<a class="msdiv" id="msdiv567"></a>
<a class="sc" id="8"></a>
<strong>“Nisīdanasanthataṃ pana bhikkhunā kārayamānena purāṇasanthatassa
sāmantā sugatavidatthi ādātabbā dubbaṇṇakaraṇāya, anādā ce bhikkhu
purāṇasanthatassa sāmantā sugatavidatthiṃ navaṃ nisīdanasanthataṃ kārāpeyya,
nissaggiyaṃ pācittiyan”</strong>
ti. (<em>15</em>:<strong>34</strong>)</p>
<ul>
<li>
<a class="ms" id="p_1V_2166"></a>
<a class="msdiv" id="msdiv568"></a>
<a class="sc" id="9"></a>
<span class="term">Nisīdanaṃ</span>
<span class="gloss">nāma sadasaṃ vuccati.</span>
nāma sadasaṃ vuccati.</li>
</ul>
<ul>
<li>
<a class="ms" id="p_1V_2167"></a>
<a class="sc" id="10"></a>
<span class="term">Santhataṃ</span>
<span class="gloss">nāma santharitvā kataṃ hoti avāyimaṃ.</span>
nāma santharitvā kataṃ hoti avāyimaṃ.</li>
</ul>
<ul>
<li>
<a class="ms" id="p_1V_2168"></a>
<a class="sc" id="11"></a>
<span class="term">Kārayamānenā</span>
<span class="gloss">ti karonto vā kārāpento vā.</span>ti karonto vā kārāpento
vā.</li>
</ul>
<ul>
<li>
<a class="ms" id="p_1V_2169"></a>
<a class="sc" id="12"></a>
<span class="term">Purāṇasanthataṃ</span>
<span class="gloss">nāma sakiṃ nivatthampi sakiṃ pārutampi.</span>
nāma sakiṃ nivatthampi sakiṃ pārutampi.</li>
</ul>
<ul>
<li>
<a class="ms" id="p_1V_2170"></a>
<a class="sc" id="13"></a>
<span class="term">Sāmantā sugatavidatthi ādātabbā dubbaṇṇakaraṇāyā</span>
<span class="gloss">ti thirabhāvāya vaṭṭaṃ vā caturassaṃ vā chinditvā ekadese
vā santharitabbaṃ vijaṭetvā vā santharitabbaṃ.</span>ti thirabhāvāya vaṭṭaṃ vā
caturassaṃ vā chinditvā ekadese vā santharitabbaṃ vijaṭetvā vā santharitabbaṃ.</li>
</ul>
<ul>
<li>
<a class="ms" id="p_1V_2171"></a>
<a class="sc" id="14"></a>
<span class="term">Anādā ce bhikkhu purāṇasanthatassa sāmantā sugatavidatthin</span>
<span class="gloss">ti anādiyitvā purāṇasanthatassa sāmantā sugatavidatthiṃ
navaṃ nisīdanasanthataṃ karoti vā kārāpeti vā, payoge dukkaṭaṃ, paṭilābhena
nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca
pana, bhikkhave, nissajjitabbaṃ…pe…  “idaṃ me, bhante, nisīdanasanthataṃ
anādiyitvā purāṇasanthatassa sāmantā sugatavidatthiṃ kārāpitaṃ nissaggiyaṃ.
Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato
dammīti.</span>ti anādiyitvā purāṇasanthatassa sāmantā sugatavidatthiṃ navaṃ
nisīdanasanthataṃ karoti vā kārāpeti vā, payoge dukkaṭaṃ, paṭilābhena
nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca
pana, bhikkhave, nissajjitabbaṃ…pe…  “idaṃ me, bhante, nisīdanasanthataṃ
anādiyitvā purāṇasanthatassa sāmantā sugatavidatthiṃ kārāpitaṃ nissaggiyaṃ.
Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato
dammīti.</li>
</ul>
<p>
<a class="ms" id="p_1V_2172"></a>
<a class="msdiv" id="msdiv569"></a>
<a class="sc" id="15"></a>
Attanā vippakataṃ attanā pariyosāpeti, nissaggiyaṃ pācittiyaṃ. Attanā
vippakataṃ parehi pariyosāpeti, nissaggiyaṃ pācittiyaṃ. Parehi vippakataṃ
attanā pariyosāpeti, nissaggiyaṃ pācittiyaṃ. Parehi vippakataṃ parehi
pariyosāpeti, nissaggiyaṃ pācittiyaṃ.</p>
<p>
<a class="ms" id="p_1V_2173"></a>
<a class="sc" id="16"></a>
Aññassatthāya karoti vā kārāpeti vā, āpatti dukkaṭassa.</p>
<p>
<a class="ms" id="p_1V_2174"></a>
<a class="msdiv" id="msdiv570"></a>
<a class="sc" id="17"></a>
Anāpatti—  purāṇasanthatassa sāmantā sugatavidatthiṃ ādiyitvā karoti, alabhanto
thokataraṃ ādiyitvā karoti, alabhanto anādiyitvā karoti, aññena kataṃ
paṭilabhitvā paribhuñjati, vitānaṃ vā bhūmattharaṇaṃ vā sāṇipākāraṃ vā bhisiṃ
vā bibbohanaṃ vā karoti, ummattakassa ādikammikassāti.</p>
<p class="endsutta">
<a class="ms" id="p_1V_2175"></a>
<a class="sc" id="18"></a>
Nisīdanasanthatasikkhāpadaṃ niṭṭhitaṃ pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>