<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc59">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Surāpānavagga</p>
<h1><span class="add">Pācittiyā 59: </span> Vikap­pa­na­sikkhā­pada</h1>
</div>
<p><a class="sc" id="1"></a><a class="ms" id="p_2V_1133"></a><a class="msdiv" id="msdiv372"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa
ārāme. Tena kho pana samayena āyasmā upanando sakyaputto bhātuno
sad­dhi­vihā­ri­kassa bhikkhuno sāmaṃ cīvaraṃ vikappetvā <span class="var" title="apac­cuddhā­ra­kaṃ (bj, s1-3, pts1)" id="note189">appac­cuddhā­ra­ṇaṃ</span>
paribhuñjati. Atha kho so bhikkhu bhikkhūnaṃ etamatthaṃ ārocesi—“ayaṃ, āvuso,
āyasmā upanando sakyaputto mayhaṃ cīvaraṃ sāmaṃ vikappetvā appac­cuddhā­ra­ṇaṃ
paribhuñjatī”ti.</p>
<p><a class="sc" id="2"></a><a class="ms" id="p_2V_1134"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma
āyasmā upanando sakyaputto bhikkhussa sāmaṃ cīvaraṃ vikappetvā appac­cuddhā­ra­ṇaṃ
pari­bhuñjis­satī”ti … pe … “saccaṃ kira tvaṃ, upananda, bhikkhussa sāmaṃ cīvaraṃ
vikappetvā appac­cuddhā­ra­ṇaṃ paribhuñjasī”ti? “Saccaṃ, bhagavā”ti. Vigarahi
buddho bhagavā … pe … kathañhi nāma tvaṃ, moghapurisa, bhikkhussa sāmaṃ cīvaraṃ
vikappetvā appac­cuddhā­ra­ṇaṃ pari­bhuñjis­sasi. Netaṃ, moghapurisa, appasannānaṃ
vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1135"></a><a class="msdiv" id="msdiv373"></a><strong class="rule">“Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā
sāmaṇeriyā vā sāmaṃ cīvaraṃ vikappetvā <span class="var" title="apac­cuddhā­ra­kaṃ (bj, s1-3, pts1)" id="note190">appac­cuddhā­ra­ṇaṃ</span> paribhuñjeyya,
pācittiyan”</strong>ti. (<em>59</em>:<strong>108</strong>)</p>
<p><a class="sc" id="4"></a><a class="ms" id="p_2V_1136"></a><a class="msdiv" id="msdiv374"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="pts-vp-pi" id="pts-vp-pi4.122"></a><a class="ms" id="p_2V_1137"></a><strong>Bhikkhussā</strong>ti aññassa bhikkhussa.</p>
<p><a class="sc" id="6"></a><a class="ms" id="p_2V_1138"></a><strong>Bhikkhunī</strong> nāma ubhatosaṃghe upasampannā.</p>
<p><a class="sc" id="7"></a><a class="ms" id="p_2V_1139"></a><strong>Sikkhamānā</strong> nāma dve vassāni chasu dhammesu sikkhitasikkhā.</p>
<p><a class="sc" id="8"></a><a class="ms" id="p_2V_1140"></a><strong>Sāmaṇero</strong> nāma dasa­sikkhā­padiko.</p>
<p><a class="sc" id="9"></a><a class="ms" id="p_2V_1141"></a><strong>Sāmaṇerī</strong> nāma dasa­sikkhā­padikā.</p>
<p><a class="sc" id="10"></a><a class="ms" id="p_2V_1142"></a><strong>Sāman</strong>ti sayaṃ vikappetvā.</p>
<p><a class="sc" id="11"></a><a class="ms" id="p_2V_1143"></a><strong>Cīvaraṃ</strong> nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.</p>
<p><a class="sc" id="12"></a><a class="ms" id="p_2V_1144"></a><strong>Vikappanā</strong> nāma dve vikappanā—sam­mukhā­vi­kap­panā ca param­mukhā­vi­kap­panā ca.</p>
<p><a class="sc" id="13"></a><a class="ms" id="p_2V_1145"></a><strong>Sam­mukhā­vi­kap­panā</strong> nāma “imaṃ cīvaraṃ tuyhaṃ vikappemi itthannāmassa vā”ti.</p>
<p><a class="sc" id="14"></a><a class="ms" id="p_2V_1146"></a><strong>Param­mukhā­vi­kap­panā</strong> nāma “imaṃ cīvaraṃ vikap­pa­nat­thāya tuyhaṃ dammī”ti. Tena vattabbo—“ko te mitto
vā sandiṭṭho vā”ti? “Itthannāmo ca itthannāmo cā”ti. Tena vattabbo— “ahaṃ tesaṃ
dammi, tesaṃ santakaṃ paribhuñja vā vissajjehi vā yathāpaccayaṃ vā karohī”ti.</p>
<p><a class="sc" id="15"></a><a class="ms" id="p_2V_1147"></a><strong>Appac­cuddhā­ra­ṇaṃ</strong> nāma tassa vā adinnaṃ, tassa vā avissasanto paribhuñjati, āpatti pācittiyassa.</p>
<p><a class="sc" id="16"></a><a class="ms" id="p_2V_1148"></a><a class="msdiv" id="msdiv375"></a>Appac­cuddhā­raṇe appac­cuddhā­ra­ṇa­saññī paribhuñjati, āpatti pācittiyassa.
Appac­cuddhā­raṇe vematiko paribhuñjati, āpatti pācittiyassa. Appac­cuddhā­raṇe
appac­cuddhā­ra­ṇa­saññī paribhuñjati, āpatti pācittiyassa.</p>
<p><a class="sc" id="17"></a><a class="ms" id="p_2V_1149"></a>Adhiṭṭheti vā vissajjeti vā, āpatti dukkaṭassa. Paccuddhāraṇe
appac­cuddhā­ra­ṇa­saññī, āpatti dukkaṭassa. Paccuddhāraṇe vematiko, āpatti
dukkaṭassa. Paccuddhāraṇe pac­cuddhā­ra­ṇa­saññī, anāpatti.</p>
<p><a class="sc" id="18"></a><a class="ms" id="p_2V_1150"></a><a class="msdiv" id="msdiv376"></a>Anāpatti—so vā deti, tassa vā vissasanto paribhuñjati, ummattakassa,
ādi­kammi­kas­sāti.</p>
<p class="endsutta">
<a class="sc" id="19"></a><a class="ms" id="p_2V_1151"></a>Vikap­pa­na­sikkhā­padaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</aside>
</section>
</div>
</body>
</html>