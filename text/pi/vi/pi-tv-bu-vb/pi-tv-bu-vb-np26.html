<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="pi-tv-bu-vb-np26">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Nissaggiyakaṇḍa</p>
<p>Pattavagga</p>
<h1>
<span class="add">Nissaggiyā Pācittiyā 26: </span>6 Suttaviññattisikkhāpada</h1>
</div>
<p>
<a class="sc" id="1"></a>
<a class="pts" id="pts3.256"></a>
<a class="ms" id="p_1V_2350"></a>
<a class="msdiv" id="msdiv636"></a>
Tena samayena buddho bhagavā rājagahe viharati veḷuvane kalandakanivāpe. Tena
kho pana samayena chabbaggiyā bhikkhū cīvarakārasamaye bahuṃ suttaṃ viññāpesuṃ.
Katepi cīvare bahuṃ suttaṃ avasiṭṭhaṃ hoti. Atha kho chabbaggiyānaṃ bhikkhūnaṃ
etadahosi—“handa mayaṃ, āvuso, aññampi suttaṃ viññāpetvā tantavāyehi cīvaraṃ
vāyāpemā”ti. Atha kho chabbaggiyā bhikkhū aññampi suttaṃ viññāpetvā tantavāyehi
cīvaraṃ vāyāpesuṃ. Vītepi cīvare <span class="var" title='[{"eds":["bj","s1","s2","s3","pts1"],"var":"bahusuttaṃ "}]'>bahuṃ suttaṃ</span> avasiṭṭhaṃ hoti. Dutiyampi kho
chabbaggiyā bhikkhū aññampi suttaṃ viññāpetvā tantavāyehi cīvaraṃ vāyāpesuṃ.
Vītepi cīvare bahuṃ suttaṃ avasiṭṭhaṃ hoti. Tatiyampi kho chabbaggiyā bhikkhū
aññampi suttaṃ viññāpetvā tantavāyehi cīvaraṃ vāyāpesuṃ. Manussā ujjhāyanti
khiyyanti vipācenti—“kathañhi nāma samaṇā sakyaputtiyā sāmaṃ suttaṃ viññāpetvā
tantavāyehi cīvaraṃ vāyāpessantī”ti.</p>
<p>
<a class="sc" id="2"></a>
<a class="ms" id="p_1V_2351"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā … pe … te ujjhāyanti khiyyanti vipācenti—“kathañhi nāma
chabbaggiyā bhikkhū sāmaṃ suttaṃ viññāpetvā tantavāyehi cīvaraṃ
vāyāpessantī”ti.</p>
<p>
<a class="sc" id="3"></a>
<a class="ms" id="p_1V_2352"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ … pe … “saccaṃ kira tumhe, bhikkhave, sāmaṃ suttaṃ
viññāpetvā tantavāyehi cīvaraṃ vāyāpethā”ti? “Saccaṃ, bhagavā”ti. Vigarahi
buddho bhagavā … pe … kathañhi nāma tumhe, moghapurisā, sāmaṃ suttaṃ viññāpetvā
tantavāyehi cīvaraṃ vāyāpessatha. Netaṃ, moghapurisā, appasannānaṃ vā pasādāya
… pe … evañca pana, bhikkhave, imaṃ sikkhāpadaṃ uddiseyyātha—</p>
<p>
<a class="sc" id="4"></a>
<a class="ms" id="p_1V_2353"></a>
<a class="msdiv" id="msdiv637"></a>
<strong class="rule">“Yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya,
nissaggiyaṃ pācittiyan”</strong>ti. (<em>26</em>:<strong>45</strong>)</p>
<p>
<a class="sc" id="5"></a>
<a class="ms" id="p_1V_2354"></a>
<a class="msdiv" id="msdiv638"></a>
<strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p>
<a class="sc" id="6"></a>
<a class="ms" id="p_1V_2355"></a>
<strong>Sāman</strong>ti sayaṃ viññāpetvā.</p>
<p>
<a class="sc" id="7"></a>
<a class="ms" id="p_1V_2356"></a>
<strong>Suttaṃ</strong> nāma cha suttāni—khomaṃ kappāsikaṃ koseyyaṃ kambalaṃ sāṇaṃ bhaṅgaṃ.</p>
<p>
<a class="sc" id="8"></a>
<a class="pts" id="pts3.257"></a>
<a class="ms" id="p_1V_2357"></a>
<strong>Tantavāyehī</strong>ti pesakārehi <span class="var" title='[{"eds":["s1","s2","s3","pts1"],"var":"vāyāpeti, payoge dukkaṭaṃ "}]'>vāyāpeti, payoge payoge dukkaṭaṃ</span>. Paṭilābhena nissaggiyaṃ hoti.
Nissajjitabbaṃ saṃghassa vā gaṇassa vā puggalassa vā. Evañca pana, bhikkhave,
nissajjitabbaṃ … pe … “idaṃ me, bhante, cīvaraṃ sāmaṃ suttaṃ viññāpetvā
tantavāyehi vāyāpitaṃ nissaggiyaṃ. Imāhaṃ saṃghassa nissajjāmī”ti … pe …
dadeyyāti … pe … dadeyyunti … pe … āyasmato dammīti.</p>
<p>
<a class="sc" id="9"></a>
<a class="ms" id="p_1V_2358"></a>
<a class="msdiv" id="msdiv639"></a>
Vāyāpite vāyāpitasaññī, nissaggiyaṃ pācittiyaṃ. Vāyāpite vematiko, nissaggiyaṃ
pācittiyaṃ. Vāyāpite avāyāpitasaññī, nissaggiyaṃ pācittiyaṃ.</p>
<p>
<a class="sc" id="10"></a>
<a class="ms" id="p_1V_2359"></a>
Avāyāpite vāyāpitasaññī, āpatti dukkaṭassa. Avāyāpite vematiko, āpatti
dukkaṭassa. Avāyāpite avāyāpitasaññī, anāpatti.</p>
<p>
<a class="sc" id="11"></a>
<a class="ms" id="p_1V_2360"></a>
<a class="msdiv" id="msdiv640"></a>
Anāpatti—cīvaraṃ sibbetuṃ, āyoge, kāyabandhane, <span class="var" title='[{"eds":["bj"],"var":"aṃsavaṭṭake "},{"eds":["s1","s2","s3","pts1"],"var":"aṃsabandhake "}]'>aṃsabaddhake</span>, pattatthavikāya,
parissāvane, ñātakānaṃ, pavāritānaṃ, aññassatthāya, attano dhanena,
ummattakassa, ādikammikassāti.</p>
<p class="endsutta">
<a class="sc" id="12"></a>
<a class="ms" id="p_1V_2361"></a>
Suttaviññattisikkhāpadaṃ niṭṭhitaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>