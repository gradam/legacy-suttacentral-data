<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc57">
<article>
<hgroup>
<h1>Nahānasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Surāpānavagga</span><span class="hidden">Nahānasikkhāpada</span>
<p>
<a class="ms" id="p_2V_1088"></a>
<a class="msdiv" id="msdiv357"></a>
<a class="sc" id="1"></a>
Tena samayena buddho bhagavā rājagahe viharati veḷuvane kalandakanivāpe. Tena
kho pana samayena bhikkhū tapode nahāyanti. Tena kho pana samayena rājā māgadho
seniyo bimbisāro “sīsaṃ nahāyissāmī”ti tapodaṃ gantvā—  “yāvāyyā nahāyantī”ti
ekamantaṃ paṭimānesi. Bhikkhū yāva samandhakārā nahāyiṃsu. Atha kho rājā
māgadho seniyo bimbisāro vikāle sīsaṃ nahāyitvā, nagaradvāre thakite bahinagare
vasitvā, kālasseva asambhinnena vilepanena yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho
rājānaṃ māgadhaṃ seniyaṃ bimbisāraṃ bhagavā etadavoca—   “kissa tvaṃ, mahārāja,
kālasseva āgato asambhinnena vilepanenā”ti? Atha kho rājā māgadho seniyo
bimbisāro bhagavato etamatthaṃ ārocesi. Atha kho bhagavā rājānaṃ māgadhaṃ
seniyaṃ bimbisāraṃ dhammiyā kathāya sandassesi samādapesi samuttejesi
sampahaṃsesi. Atha kho rājā māgadho seniyo bimbisāro bhagavatā dhammiyā kathāya
sandassito samādapito samuttejito sampahaṃsito uṭṭhāyāsanā bhagavantaṃ
abhivādetvā padakkhiṇaṃ katvā pakkāmi.</p>
<p>
<a class="ms" id="p_2V_1089"></a>
<a class="sc" id="2"></a>
Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā
bhikkhū paṭipucchi—  “saccaṃ kira, bhikkhave, bhikkhū rājānampi passitvā na
mattaṃ jānitvā nahāyantī”ti? “Saccaṃ, bhagavā”ti. Vigarahi buddho bhagavā…pe…
kathañhi nāma te, bhikkhave, moghapurisā rājānampi passitvā na mattaṃ jānitvā
nahāyissanti. Netaṃ, bhikkhave, appasannānaṃ vā pasādāya…pe…  evañca pana,
bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1090"></a>
<a class="sc" id="3"></a>
<strong>“Yo pana bhikkhu orenaddhamāsaṃ nahāyeyya, pācittiyan”</strong>ti.</p>
<p>
<a class="ms" id="p_2V_1091"></a>
<a class="sc" id="4"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1092"></a>
<a class="msdiv" id="msdiv358"></a>
<a class="sc" id="5"></a>
Tena kho pana samayena bhikkhū uṇhasamaye pariḷāhasamaye kukkuccāyantā na
nahāyanti, sedagatena gattena sayanti. Cīvarampi senāsanampi dussati. Bhagavato
etamatthaṃ ārocesuṃ…pe…  anujānāmi, bhikkhave, uṇhasamaye pariḷāhasamaye
orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_1093"></a>
<a class="sc" id="6"></a>
<strong>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ.
Tatthāyaṃ samayo. Diyaḍḍho māso seso gimhānanti vassānassa paṭhamo māso iccete
aḍḍhateyyamāsā uṇhasamayo pariḷāhasamayo—  ayaṃ tattha samayo”</strong>
ti.</p>
<p>
<a class="ms" id="p_2V_1094"></a>
<a class="sc" id="7"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1095"></a>
<a class="msdiv" id="msdiv359"></a>
<a class="sc" id="8"></a>
Tena kho pana samayena bhikkhū gilānā honti. Gilānapucchakā bhikkhū gilāne
bhikkhū etadavocuṃ—  “kaccāvuso, khamanīyaṃ, kacci yāpanīyan”ti? “Pubbe mayaṃ,
āvuso, orenaddhamāsaṃ nahāyāma, tena no phāsu hoti; idāni pana ‘bhagavatā
paṭikkhittan’ti kukkuccāyantā na nahāyāma, tena no na phāsu hotī”ti. Bhagavato
etamatthaṃ ārocesuṃ…pe…  anujānāmi, bhikkhave, gilānena bhikkhunā
orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_1096"></a>
<a class="sc" id="9"></a>
<strong>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ.
Tatthāyaṃ samayo. Diyaḍḍho māso seso gimhānanti vassānassa paṭhamo māso iccete
aḍḍhateyyamāsā uṇhasamayo, pariḷāhasamayo, gilānasamayo—  ayaṃ tattha samayo”</strong>
ti.</p>
<p>
<a class="ms" id="p_2V_1097"></a>
<a class="sc" id="10"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1098"></a>
<a class="msdiv" id="msdiv360"></a>
<a class="sc" id="11"></a>
Tena kho pana samayena bhikkhū navakammaṃ katvā kukkuccāyantā na nahāyanti. Te
sedagatena gattena sayanti. Cīvarampi senāsanampi dussati. Bhagavato etamatthaṃ
ārocesuṃ…pe…  anujānāmi, bhikkhave, kammasamaye orenaddhamāsaṃ nahāyituṃ.
Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1099"></a>
<a class="sc" id="12"></a>
<strong>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ.
Tatthāyaṃ samayo. Diyaḍḍho māso seso gimhānanti vassānassa paṭhamo māso iccete
aḍḍhateyyamāsā uṇhasamayo, pariḷāhasamayo, gilānasamayo, kammasamayo—  ayaṃ
tattha samayo”</strong>
ti.</p>
<p>
<a class="ms" id="p_2V_1100"></a>
<a class="sc" id="13"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1101"></a>
<a class="msdiv" id="msdiv361"></a>
<a class="sc" id="14"></a>
Tena kho pana samayena bhikkhū addhānaṃ gantvā kukkuccāyantā na nahāyanti. Te
sedagatena gattena sayanti. Cīvarampi senāsanampi dussati. Bhagavato etamatthaṃ
ārocesuṃ…pe…  anujānāmi, bhikkhave, addhānagamanasamaye orenaddhamāsaṃ
nahāyituṃ. Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1102"></a>
<a class="sc" id="15"></a>
<strong>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ.
Tatthāyaṃ samayo. Diyaḍḍho māso seso gimhānanti vassānassa paṭhamo māso iccete
aḍḍhateyyamāsā uṇhasamayo, pariḷāhasamayo, gilānasamayo, kammasamayo,
addhānagamanasamayo—  ayaṃ tattha samayo”</strong>
ti.</p>
<p>
<a class="ms" id="p_2V_1103"></a>
<a class="sc" id="16"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1104"></a>
<a class="msdiv" id="msdiv362"></a>
<a class="sc" id="17"></a>
Tena kho pana samayena sambahulā bhikkhū ajjhokāse cīvarakammaṃ karontā
sarajena vātena okiṇṇā honti. Devo ca thokaṃ thokaṃ phusāyati. Bhikkhū
kukkuccāyantā na nahāyanti, kilinnena gattena sayanti. Cīvarampi senāsanampi
dussati. Bhagavato etamatthaṃ ārocesuṃ…pe…  anujānāmi, bhikkhave,
vātavuṭṭhisamaye orenaddhamāsaṃ nahāyituṃ. Evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_2V_1105"></a>
<a class="msdiv" id="msdiv363"></a>
<a class="sc" id="18"></a>
<strong>“Yo pana bhikkhu orenaddhamāsaṃ nahāyeyya, aññatra samayā, pācittiyaṃ.
Tatthāyaṃ samayo. Diyaḍḍho māso seso gimhānanti vassānassa paṭhamo māso iccete
aḍḍhateyyamāsā uṇhasamayo, pariḷāhasamayo, gilānasamayo, kammasamayo,
addhānagamanasamayo, vātavuṭṭhisamayo—  ayaṃ tattha samayo”</strong>
ti. (<em>57</em>:<strong>106</strong>)</p>
<ul>
<li>
<a class="ms" id="p_2V_1106"></a>
<a class="msdiv" id="msdiv364"></a>
<a class="sc" id="19"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1107"></a>
<a class="sc" id="20"></a>
<span class="term">Orenaddhamāsan</span>
<span class="gloss">ti ūnakaddhamāsaṃ.</span>ti ūnakaddhamāsaṃ.</li>
</ul>
<ul>
<li>
<a class="ms" id="p_2V_1108"></a>
<a class="sc" id="21"></a>
<span class="term">Nahāyeyyā</span>
<span class="gloss">ti cuṇṇena vā mattikāya vā nahāyati, payoge payoge
dukkaṭaṃ. Nahānapariyosāne, āpatti pācittiyassa.</span>ti cuṇṇena vā mattikāya
vā nahāyati, payoge payoge dukkaṭaṃ. Nahānapariyosāne, āpatti pācittiyassa.</li>
</ul>
<ul>
<li>
<a class="ms" id="p_2V_1109"></a>
<a class="sc" id="22"></a>
<span class="term">Aññatra samayā</span>
<span class="gloss">ti ṭhapetvā samayaṃ.</span>ti ṭhapetvā samayaṃ.</li>
</ul>
<ul>
<li>
<a class="ms" id="p_2V_1110"></a>
<a class="sc" id="23"></a>
<span class="term">Uṇhasamayo</span>
<span class="gloss">nāma diyaḍḍho māso seso gimhānaṃ. </span>
nāma diyaḍḍho māso seso gimhānaṃ.
<span class="term">Pariḷāhasamayo</span>
<span class="gloss">nāma vassānassa paṭhamo māso “iccete aḍḍhateyyamāsā
uṇhasamayo pariḷāhasamayo”ti nahāyitabbaṃ.</span> nāma vassānassa paṭhamo māso
“iccete aḍḍhateyyamāsā uṇhasamayo pariḷāhasamayo”ti nahāyitabbaṃ.</li>
</ul>
<ul>
<li>
<a class="ms" id="p_2V_1111"></a>
<a class="sc" id="24"></a>
<span class="term">Gilānasamayo</span>
<span class="gloss">nāma yassa vinā nahānena na phāsu hoti. Gilānasamayoti
nahāyitabbaṃ.</span>
nāma yassa vinā nahānena na phāsu hoti. Gilānasamayoti nahāyitabbaṃ.</li>
</ul>
<ul>
<li>
<a class="ms" id="p_2V_1112"></a>
<a class="sc" id="25"></a>
<span class="term">Kammasamayo</span>
<span class="gloss">nāma antamaso pariveṇampi sammaṭṭhaṃ hoti. “Kammasamayo”ti
nahāyitabbaṃ.</span>
nāma antamaso pariveṇampi sammaṭṭhaṃ hoti. “Kammasamayo”ti nahāyitabbaṃ.</li>
</ul>
<ul>
<li>
<a class="ms" id="p_2V_1113"></a>
<a class="sc" id="26"></a>
<span class="term">Addhānagamanasamayo</span>
<span class="gloss">nāma “addhayojanaṃ gacchissāmī”ti nahāyitabbaṃ, gacchantena
nahāyitabbaṃ, gatena nahāyitabbaṃ.</span>
nāma “addhayojanaṃ gacchissāmī”ti nahāyitabbaṃ, gacchantena nahāyitabbaṃ,
gatena nahāyitabbaṃ.</li>
</ul>
<ul>
<li>
<a class="ms" id="p_2V_1114"></a>
<a class="sc" id="27"></a>
<span class="term">Vātavuṭṭhisamayo</span>
<span class="gloss">nāma bhikkhū sarajena vātena okiṇṇā honti, dve vā tīṇi vā
udakaphusitāni kāye patitāni honti. “Vātavuṭṭhisamayo”ti nahāyitabbaṃ.</span>
nāma bhikkhū sarajena vātena okiṇṇā honti, dve vā tīṇi vā udakaphusitāni kāye
patitāni honti. “Vātavuṭṭhisamayo”ti nahāyitabbaṃ.</li>
</ul>
<p>
<a class="ms" id="p_2V_1115"></a>
<a class="msdiv" id="msdiv365"></a>
<a class="sc" id="28"></a>
Ūnakaddhamāse ūnakasaññī, aññatra samayā, nahāyati, āpatti pācittiyassa.
Ūnakaddhamāse vematiko, aññatra samayā, nahāyati, āpatti pācittiyassa.
Ūnakaddhamāse atirekasaññī, aññatra samayā, nahāyati, āpatti pācittiyassa.</p>
<p>
<a class="ms" id="p_2V_1116"></a>
<a class="sc" id="29"></a>
Atirekaddhamāse ūnakasaññī, āpatti dukkaṭassa. Atirekaddhamāse vematiko, āpatti
dukkaṭassa. Atirekaddhamāse atirekasaññī, anāpatti.</p>
<p>
<a class="ms" id="p_2V_1117"></a>
<a class="msdiv" id="msdiv366"></a>
<a class="sc" id="30"></a>
Anāpatti—  samaye, addhamāsaṃ nahāyati, atirekaddhamāsaṃ nahāyati, pāraṃ
gacchanto nahāyati, sabbapaccantimesu janapadesu, āpadāsu, ummattakassa,
ādikammikassāti.</p>
<p class="endsutta">
<a class="ms" id="p_2V_1118"></a>
<a class="sc" id="31"></a>
Nahānasikkhāpadaṃ niṭṭhitaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>