<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc3">
<article>
<hgroup>
<h1>Pesuññasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Musāvādavagga</span><span class="hidden">Pesuññasikkhāpada</span>
<p>
<a class="ms" id="p_2V_111"></a>
<a class="msdiv" id="msdiv36"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū bhikkhūnaṃ bhaṇḍanajātānaṃ
kalahajātānaṃ vivādāpannānaṃ pesuññaṃ upasaṃharanti; imassa sutvā amussa
akkhāyanti, imassa bhedāya; amussa sutvā imassa akkhāyanti, amussa bhedāya.
Tena anuppannāni ceva bhaṇḍanāni uppajjanti, uppannāni ca bhaṇḍanāni
bhiyyobhāvāya vepullāya saṃvattanti. Ye te bhikkhū appicchā…pe…  te ujjhāyanti
khiyyanti vipācenti—  “kathañhi nāma chabbaggiyā bhikkhū bhikkhūnaṃ
bhaṇḍanajātānaṃ kalahajātānaṃ vivādāpannānaṃ pesuññaṃ upasaṃharissanti, imassa
sutvā amussa akkhāyissanti, imassa bhedāya; amussa sutvā imassa akkhāyissanti,
amussa bhedāya. Tena anuppannāni ceva bhaṇḍanāni uppajjanti, uppannāni ca
bhaṇḍanāni bhiyyobhāvāya vepullāya saṃvattantī”ti.</p>
<p>
<a class="ms" id="p_2V_112"></a>
<a class="sc" id="2"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tumhe, bhikkhave, bhikkhūnaṃ
bhaṇḍanajātānaṃ kalahajātānaṃ vivādāpannānaṃ pesuññaṃ upasaṃharatha, imassa
sutvā amussa akkhāyatha, imassa bhedāya, amussa sutvā imassa akkhāyatha, amussa
bhedāya? Tena anuppannāni ceva bhaṇḍanāni uppajjanti, uppannāni ca bhaṇḍanāni
bhiyyobhāvāya vepullāya saṃvattantī”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma tumhe, moghapurisā, bhikkhūnaṃ bhaṇḍanajātānaṃ
kalahajātānaṃ vivādāpannānaṃ pesuññaṃ upasaṃharissatha. Imassa sutvā amussa
akkhāyissatha, imassa bhedāya. Amussa sutvā imassa akkhāyissatha, amussa
bhedāya. Tena anuppannāni ceva bhaṇḍanāni uppajjanti, uppannāni ca bhaṇḍanāni
bhiyyobhāvāya vepullāya saṃvattanti. Netaṃ, moghapurisā, appasannānaṃ vā
pasādāya. Pasannānaṃ vā bhiyyobhāvāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_2V_113"></a>
<a class="msdiv" id="msdiv37"></a>
<a class="sc" id="3"></a>
<strong>“Bhikkhupesuññe pācittiyan”</strong>ti. (<em>3</em>:
<strong>52</strong>)</p>
<ul>
<li>
<a class="ms" id="p_2V_114"></a>
<a class="msdiv" id="msdiv38"></a>
<a class="sc" id="4"></a>
<span class="term">Pesuññaṃ</span>
<span class="gloss">nāma dvīhākārehi pesuññaṃ hoti—  piyakamyassa vā
bhedādhippāyassa vā. Dasahākārehi pesuññaṃ upasaṃharati—  jātitopi, nāmatopi,
gottatopi, kammatopi, sippatopi, ābādhatopi, liṅgatopi, kilesatopi, āpattitopi,
akkosatopi.</span>
nāma dvīhākārehi pesuññaṃ hoti—  piyakamyassa vā bhedādhippāyassa vā.
Dasahākārehi pesuññaṃ upasaṃharati—  jātitopi, nāmatopi, gottatopi, kammatopi,
sippatopi, ābādhatopi, liṅgatopi, kilesatopi, āpattitopi, akkosatopi.</li>
</ul>
<ul>
<li>
<a class="ms" id="p_2V_115"></a>
<a class="sc" id="5"></a>
<span class="term">Jāti</span>
<span class="gloss">nāma dve jātiyo—  hīnā ca jāti ukkaṭṭhā ca jāti. </span>
nāma dve jātiyo—  hīnā ca jāti ukkaṭṭhā ca jāti.
<span class="term">Hīnā</span>
<span class="gloss">nāma jāti—  caṇḍālajāti venajāti nesādajāti rathakārajāti
pukkusajāti. Esā hīnā nāma jāti. </span> nāma jāti—  caṇḍālajāti venajāti
nesādajāti rathakārajāti pukkusajāti. Esā hīnā nāma jāti.
<span class="term">Ukkaṭṭhā</span>
<span class="gloss">nāma jāti—  khattiyajāti brāhmaṇajāti. Esā ukkaṭṭhā nāma
jāti…pe… .</span> nāma jāti—  khattiyajāti brāhmaṇajāti. Esā ukkaṭṭhā nāma
jāti…pe… .</li>
</ul>
<ul>
<li>
<a class="ms" id="p_2V_116"></a>
<a class="sc" id="6"></a>
<span class="term">Akkoso</span>
<span class="gloss">nāma dve akkosā—  hīno ca akkoso ukkaṭṭho ca akkoso.
</span> nāma dve akkosā—  hīno ca akkoso ukkaṭṭho ca akkoso.
<span class="term">Hīno</span>
<span class="gloss">nāma akkoso—  “oṭṭhosi, meṇḍosi, goṇosi, gadrabhosi,
tiracchānagatosi, nerayikosi; natthi tuyhaṃ sugati; duggatiyeva tuyhaṃ
pāṭikaṅkhā”ti, yakārena vā bhakārena vā kāṭakoṭacikāya vā. Eso hīno nāma
akkoso. </span> nāma akkoso—  “oṭṭhosi, meṇḍosi, goṇosi, gadrabhosi,
tiracchānagatosi, nerayikosi; natthi tuyhaṃ sugati; duggatiyeva tuyhaṃ
pāṭikaṅkhā”ti, yakārena vā bhakārena vā kāṭakoṭacikāya vā. Eso hīno nāma
akkoso.
<span class="term">Ukkaṭṭho</span>
<span class="gloss">nāma akkoso—  “paṇḍitosi, byattosi, medhāvīsi, bahussutosi,
dhammakathikosi; natthi tuyhaṃ duggati; sugatiyeva tuyhaṃ pāṭikaṅkhā”ti. Eso
ukkaṭṭho nāma akkoso.</span> nāma akkoso—  “paṇḍitosi, byattosi, medhāvīsi,
bahussutosi, dhammakathikosi; natthi tuyhaṃ duggati; sugatiyeva tuyhaṃ
pāṭikaṅkhā”ti. Eso ukkaṭṭho nāma akkoso.</li>
</ul>
<p>
<a class="ms" id="p_2V_117"></a>
<a class="msdiv" id="msdiv39"></a>
<a class="sc" id="7"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘caṇḍālo veno nesādo rathakāro pukkuso’ti bhaṇatī”ti. Āpatti
vācāya, vācāya pācittiyassa.</p>
<p>
<a class="ms" id="p_2V_118"></a>
<a class="sc" id="8"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘khattiyo brāhmaṇo’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_119"></a>
<a class="sc" id="9"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘avakaṇṇako javakaṇṇako dhaniṭṭhako saviṭṭhako kulavaḍḍhako’ti
bhaṇatī”ti. Āpatti vācāya, vācāya pācittiyassa.</p>
<p>
<a class="ms" id="p_2V_120"></a>
<a class="sc" id="10"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘buddharakkhito dhammarakkhito saṃgharakkhito’ti bhaṇatī”ti.
Āpatti vācāya, vācāya pācittiyassa.</p>
<p>
<a class="ms" id="p_2V_121"></a>
<a class="sc" id="11"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘kosiyo bhāradvājo’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_122"></a>
<a class="sc" id="12"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘gotamo moggallāno kaccāno vāsiṭṭho’ti bhaṇatī”ti. Āpatti
vācāya, vācāya pācittiyassa.</p>
<p>
<a class="ms" id="p_2V_123"></a>
<a class="sc" id="13"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘koṭṭhako pupphachaḍḍako’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_124"></a>
<a class="sc" id="14"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘kassako vāṇijo gorakkho’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_125"></a>
<a class="sc" id="15"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘naḷakāro kumbhakāro pesakāro cammakāro nahāpito’ti bhaṇatī”ti.
Āpatti vācāya, vācāya pācittiyassa.</p>
<p>
<a class="ms" id="p_2V_126"></a>
<a class="sc" id="16"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘muddiko gaṇako lekhako’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_127"></a>
<a class="msdiv" id="msdiv40"></a>
<a class="sc" id="17"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘kuṭṭhiko gaṇḍiko kilāsiko sosiko apamāriko’ti bhaṇatī”ti.
Āpatti vācāya, vācāya pācittiyassa.</p>
<p>
<a class="ms" id="p_2V_128"></a>
<a class="sc" id="18"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘madhumehiko’ti bhaṇatī”ti. Āpatti vācāya, vācāya pācittiyassa.</p>
<p>
<a class="ms" id="p_2V_129"></a>
<a class="sc" id="19"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘atidīgho atirasso atikaṇho accodāto’ti bhaṇatī”ti. Āpatti
vācāya, vācāya pācittiyassa.</p>
<p>
<a class="ms" id="p_2V_130"></a>
<a class="sc" id="20"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘nātidīgho nātirasso nātikaṇho nāccodāto’ti bhaṇatī”ti. Āpatti
vācāya, vācāya pācittiyassa.</p>
<p>
<a class="ms" id="p_2V_131"></a>
<a class="sc" id="21"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘rāgapariyuṭṭhito dosapariyuṭṭhito mohapariyuṭṭhito’ti
bhaṇatī”ti. Āpatti vācāya, vācāya pācittiyassa.</p>
<p>
<a class="ms" id="p_2V_132"></a>
<a class="sc" id="22"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘vītarāgo vītadoso vītamoho’ti bhaṇatī”ti. Āpatti vācāya,
vācāya pācittiyassa.</p>
<p>
<a class="ms" id="p_2V_133"></a>
<a class="sc" id="23"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘pārājikaṃ ajjhāpanno, saṃghādisesaṃ ajjhāpanno, thullaccayaṃ
ajjhāpanno, pācittiyaṃ ajjhāpanno, pāṭidesanīyaṃ ajjhāpanno, dukkaṭaṃ
ajjhāpanno, dubbhāsitaṃ ajjhāpanno’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_134"></a>
<a class="sc" id="24"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘sotāpanno’ti bhaṇatī”ti. Āpatti vācāya, vācāya pācittiyassa.</p>
<p>
<a class="ms" id="p_2V_135"></a>
<a class="sc" id="25"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘oṭṭho meṇḍo goṇo gadrabho tiracchānagato nerayiko, natthi
tassa sugati, duggatiyeva tassa pāṭikaṅkhā’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_136"></a>
<a class="sc" id="26"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo taṃ ‘paṇḍito byatto medhāvī bahussuto dhammakathiko, natthi tassa
duggati, sugatiyeva tassa pāṭikaṅkhā’ti bhaṇatī”ti. Āpatti vācāya, vācāya
pācittiyassa.</p>
<p>
<a class="ms" id="p_2V_137"></a>
<a class="msdiv" id="msdiv41"></a>
<a class="sc" id="27"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo ‘santi idhekacce caṇḍālā venā nesādā rathakārā, pukkusā’ti bhaṇati,
na so aññaṃ bhaṇati, taññeva bhaṇatī”ti. Āpatti vācāya, vācāya dukkaṭassa.</p>
<p>
<a class="ms" id="p_2V_138"></a>
<a class="sc" id="28"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo ‘santi idhekacce khattiyā brāhmaṇā’ti bhaṇati, na so aññaṃ bhaṇati,
taññeva bhaṇatī”ti. Āpatti vācāya, vācāya dukkaṭassa…pe… .</p>
<p>
<a class="ms" id="p_2V_139"></a>
<a class="sc" id="29"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo ‘santi idhekacce paṇḍitā byattā medhāvī bahussutā dhammakathikā,
natthi tesaṃ duggati, sugatiyeva tesaṃ pāṭikaṅkhā’ti bhaṇati, na so aññaṃ
bhaṇati, taññeva bhaṇatī”ti. Āpatti vācāya, vācāya dukkaṭassa.</p>
<p>
<a class="ms" id="p_2V_140"></a>
<a class="sc" id="30"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo ‘ye nūna caṇḍālā venā nesādā rathakārā pukkusā’ti bhaṇati, na so
aññaṃ bhaṇati, taññeva bhaṇatī”ti. Āpatti vācāya, vācāya dukkaṭassa.</p>
<p>
<a class="ms" id="p_2V_141"></a>
<a class="sc" id="31"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo ‘ye nūna paṇḍitā byattā medhāvī bahussutā dhammakathikā’ti bhaṇati,
na so aññaṃ bhaṇati, taññeva bhaṇatī”ti. Āpatti vācāya, vācāya dukkaṭassa.</p>
<p>
<a class="ms" id="p_2V_142"></a>
<a class="sc" id="32"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo ‘na mayaṃ caṇḍālā venā nesādā rathakārā pukkusā’ti bhaṇati, na so
aññaṃ bhaṇati, taññeva bhaṇatī”ti. Āpatti vācāya, vācāya dukkaṭassa.</p>
<p>
<a class="ms" id="p_2V_143"></a>
<a class="sc" id="33"></a>
Upasampanno upasampannassa sutvā upasampannassa pesuññaṃ upasaṃharati—
“itthannāmo ‘na mayaṃ paṇḍitā byattā medhāvī bahussutā dhammakathikā,
natthamhākaṃ duggati, sugatiyeva amhākaṃ pāṭikaṅkhā’ti bhaṇati, na so aññaṃ
bhaṇati, taññeva bhaṇatī”ti. Āpatti vācāya, vācāya dukkaṭassa.</p>
<p>
<a class="ms" id="p_2V_144"></a>
<a class="msdiv" id="msdiv42"></a>
<a class="sc" id="34"></a>
Upasampanno upasampannassa sutvā upasampannassa pesuññaṃ upasaṃharati; āpatti
vācāya, vācāya pācittiyassa.</p>
<p>
<a class="ms" id="p_2V_145"></a>
<a class="sc" id="35"></a>
Upasampanno upasampannassa sutvā anupasampannassa pesuññaṃ upasaṃharati, āpatti
dukkaṭassa.</p>
<p>
<a class="ms" id="p_2V_146"></a>
<a class="sc" id="36"></a>
Upasampanno anupasampannassa sutvā upasampannassa pesuññaṃ upasaṃharati, āpatti
dukkaṭassa.</p>
<p>
<a class="ms" id="p_2V_147"></a>
<a class="sc" id="37"></a>
Upasampanno anupasampannassa sutvā anupasampannassa pesuññaṃ upasaṃharati,
āpatti dukkaṭassa.</p>
<p>
<a class="ms" id="p_2V_148"></a>
<a class="msdiv" id="msdiv43"></a>
<a class="sc" id="38"></a>
Anāpatti—  napiyakamyassa, nabhedādhippāyassa, ummattakassa, ādikammikassāti.</p>
<p class="endsutta">
<a class="ms" id="p_2V_149"></a>
<a class="sc" id="39"></a>
Pesuññasikkhāpadaṃ niṭṭhitaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>