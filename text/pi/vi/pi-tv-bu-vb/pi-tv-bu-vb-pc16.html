<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc16">
<article>
<div class="hgroup">
<h1>Anupakhajjasikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Bhūtagāmavagga</span><span class="hidden">Anupakhajjasikkhāpada</span>
<p>
<a class="ms" id="p_2V_415"></a>
<a class="msdiv" id="msdiv119"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū varaseyyāyo palibundhenti,
therā bhikkhū vuṭṭhāpenti. Atha kho chabbaggiyānaṃ bhikkhūnaṃ etadahosi—  “kena
nu kho mayaṃ upāyena idheva vassaṃ vaseyyāmā”ti? Atha kho chabbaggiyā bhikkhū
there bhikkhū anupakhajja seyyaṃ kappenti—  “yassa sambādho bhavissati so
pakkamissatī”ti. Ye te bhikkhū appicchā…pe…  te ujjhāyanti khiyyanti vipācenti—
“kathañhi nāma chabbaggiyā bhikkhū there bhikkhū anupakhajja seyyaṃ
kappessantī”ti.</p>
<p>
<a class="ms" id="p_2V_416"></a>
<a class="sc" id="2"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tumhe, bhikkhave, there bhikkhū
anupakhajja seyyaṃ kappethā”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma tumhe, moghapurisā, there bhikkhū anupakhajja seyyaṃ
kappessatha. Netaṃ, moghapurisā, appasannānaṃ vā pasādāya…pe…  evañca pana,
bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_417"></a>
<a class="msdiv" id="msdiv120"></a>
<a class="sc" id="3"></a>
<strong>“Yo pana bhikkhu saṃghike vihāre jānaṃ pubbupagataṃ bhikkhuṃ
anupakhajja seyyaṃ kappeyya—  yassa sambādho bhavissati so pakkamissatī’ti,
etadeva paccayaṃ karitvā anaññaṃ, pācittiyan”</strong>
ti. (<em>16</em>:<strong>65</strong>)</p>
<ul>
<li>
<a class="ms" id="p_2V_418"></a>
<a class="msdiv" id="msdiv121"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_419"></a>
<a class="sc" id="5"></a>
<span class="term">Saṃghiko</span>
<span class="gloss">nāma vihāro saṃghassa dinno hoti pariccatto.</span>
nāma vihāro saṃghassa dinno hoti pariccatto.</li>
</ul>
<ul>
<li>
<a class="ms" id="p_2V_420"></a>
<a class="sc" id="6"></a>
<span class="term">Jānāti</span>
<span class="gloss">nāma vuḍḍhoti jānāti, gilānoti jānāti, saṃghena dinnoti
jānāti.</span>
nāma vuḍḍhoti jānāti, gilānoti jānāti, saṃghena dinnoti jānāti.</li>
</ul>
<ul>
<li>
<a class="ms" id="p_2V_421"></a>
<a class="sc" id="7"></a>
<span class="term">Anupakhajjā</span>
<span class="gloss">ti anupavisitvā.</span>ti anupavisitvā.</li>
</ul>
<ul>
<li>
<a class="ms" id="p_2V_422"></a>
<a class="sc" id="8"></a>
<span class="term">Seyyaṃ kappeyyā</span>
<span class="gloss">ti mañcassa vā pīṭhassa vā pavisantassa vā nikkhamantassa
vā upacāre seyyaṃ santharati vā santharāpeti vā, āpatti dukkaṭassa.
Abhinisīdati vā abhinipajjati vā, āpatti pācittiyassa.</span>ti mañcassa vā
pīṭhassa vā pavisantassa vā nikkhamantassa vā upacāre seyyaṃ santharati vā
santharāpeti vā, āpatti dukkaṭassa. Abhinisīdati vā abhinipajjati vā, āpatti
pācittiyassa.</li>
</ul>
<ul>
<li>
<a class="ms" id="p_2V_423"></a>
<a class="sc" id="9"></a>
<span class="term">Etadeva paccayaṃ karitvā anaññan</span>
<span class="gloss">ti na añño koci paccayo hoti anupakhajja seyyaṃ kappetuṃ.</span>ti
na añño koci paccayo hoti anupakhajja seyyaṃ kappetuṃ.</li>
</ul>
<p>
<a class="ms" id="p_2V_424"></a>
<a class="msdiv" id="msdiv122"></a>
<a class="sc" id="10"></a>
Saṃghike saṃghikasaññī anupakhajja seyyaṃ kappeti, āpatti pācittiyassa.
Saṃghike vematiko anupakhajja seyyaṃ kappeti, āpatti pācittiyassa. Saṃghike
puggalikasaññī anupakhajja seyyaṃ kappeti, āpatti pācittiyassa.</p>
<p>
<a class="ms" id="p_2V_425"></a>
<a class="sc" id="11"></a>
Mañcassa vā pīṭhassa vā pavisantassa vā nikkhamantassa vā upacāraṃ ṭhapetvā
seyyaṃ santharati vā santharāpeti vā, āpatti dukkaṭassa. Abhinisīdati vā
abhinipajjati vā, āpatti dukkaṭassa. Vihārassa upacāre vā upaṭṭhānasālāyaṃ vā
maṇḍape vā rukkhamūle vā ajjhokāse vā seyyaṃ santharati vā santharāpeti vā,
āpatti dukkaṭassa. Abhinisīdati vā abhinipajjati vā, āpatti dukkaṭassa.
Puggalike saṃghikasaññī, āpatti dukkaṭassa. Puggalike vematiko, āpatti
dukkaṭassa. Puggalike puggalikasaññī aññassa puggalike āpatti dukkaṭassa.
Attano puggalike anāpatti.</p>
<p>
<a class="ms" id="p_2V_426"></a>
<a class="msdiv" id="msdiv123"></a>
<a class="sc" id="12"></a>
Anāpatti—  gilāno pavisati, sītena vā uṇhena vā pīḷito pavisati, āpadāsu,
ummattakassa, ādikammikassāti.</p>
<p class="endsutta">
<a class="ms" id="p_2V_427"></a>
<a class="sc" id="13"></a>
Anupakhajjasikkhāpadaṃ niṭṭhitaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>