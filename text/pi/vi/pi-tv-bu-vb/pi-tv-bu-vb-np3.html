<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np3">
<article>
<div class="hgroup">
<h1>Tatiyakathinasikkhāpada</h1>
</div>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Cīvaravagga</span><span class="hidden">Tatiyakathinasikkhāpada</span>
<p>
<a class="ms" id="p_1V_1921"></a>
<a class="msdiv" id="msdiv497"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena aññatarassa bhikkhuno akālacīvaraṃ uppannaṃ hoti.
Tassa taṃ cīvaraṃ kayiramānaṃ nappahoti. Atha kho so bhikkhu taṃ cīvaraṃ
ussāpetvā punappunaṃ vimajjati. Addasā kho bhagavā senāsanacārikaṃ āhiṇḍanto
taṃ bhikkhuṃ taṃ cīvaraṃ ussāpetvā punappunaṃ vimajjantaṃ. Disvāna yena so
bhikkhu tenupasaṅkami; upasaṅkamitvā taṃ bhikkhuṃ etadavoca—  “kissa tvaṃ,
bhikkhu, imaṃ cīvaraṃ ussāpetvā punappunaṃ vimajjasī”ti? “Idaṃ me, bhante,
akālacīvaraṃ uppannaṃ. Kayiramānaṃ nappahoti. Tenāhaṃ imaṃ cīvaraṃ ussāpetvā
punappunaṃ vimajjāmī”ti. “Atthi pana te, bhikkhu, cīvarapaccāsā”ti? “Atthi,
bhagavā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ
katvā, bhikkhū āmantesi—  “anujānāmi, bhikkhave, akālacīvaraṃ paṭiggahetvā
cīvarapaccāsā nikkhipitun”ti.</p>
<p>
<a class="ms" id="p_1V_1922"></a>
<a class="msdiv" id="msdiv498"></a>
<a class="sc" id="2"></a>
Tena kho pana samayena bhikkhū—  “bhagavatā anuññātaṃ akālacīvaraṃ paṭiggahetvā
cīvarapaccāsā nikkhipitun”ti akālacīvarāni paṭiggahetvā atirekamāsaṃ
nikkhipanti. Tāni cīvarāni cīvaravaṃse bhaṇḍikābaddhāni tiṭṭhanti. Addasā kho
āyasmā ānando senāsanacārikaṃ āhiṇḍanto tāni cīvarāni cīvaravaṃse
bhaṇḍikābaddhāni tiṭṭhante. Disvāna bhikkhū āmantesi—  “kassimāni, āvuso,
cīvarāni cīvaravaṃse bhaṇḍikābaddhāni tiṭṭhantī”ti? “Amhākaṃ, āvuso,
akālacīvarāni cīvarapaccāsā nikkhittānī”ti. “Kīvaciraṃ panāvuso, imāni cīvarāni
nikkhittānī”ti? “Atirekamāsaṃ, āvuso”ti. Āyasmā ānando ujjhāyati khiyyati
vipāceti—  “kathañhi nāma bhikkhū akālacīvaraṃ paṭiggahetvā atirekamāsaṃ
nikkhipissantī”ti.</p>
<p>
<a class="ms" id="p_1V_1923"></a>
<a class="sc" id="3"></a>
Atha kho āyasmā ānando te bhikkhū anekapariyāyena vigarahitvā bhagavato
etamatthaṃ ārocesi…pe…  “saccaṃ kira, bhikkhave, bhikkhū akālacīvaraṃ
paṭiggahetvā atirekamāsaṃ nikkhipantī”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma te, bhikkhave, moghapurisā akālacīvaraṃ paṭiggahetvā
atirekamāsaṃ nikkhipissanti. Netaṃ, bhikkhave, appasannānaṃ vā pasādāya…pe…
evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_1V_1924"></a>
<a class="msdiv" id="msdiv499"></a>
<a class="sc" id="4"></a>
<strong>“Niṭṭhitacīvarasmiṃ bhikkhunā ubbhatasmiṃ kathine bhikkhuno paneva
akālacīvaraṃ uppajjeyya, ākaṅkhamānena bhikkhunā paṭiggahetabbaṃ. Paṭiggahetvā
khippameva kāretabbaṃ. No cassa pāripūri, māsaparamaṃ tena bhikkhunā taṃ
cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari
nikkhipeyya, satiyāpi paccāsāya, nissaggiyaṃ pācittiyan”</strong>
ti. (<em>3</em>:<strong>22</strong>)</p>
<ul>
<li>
<a class="ms" id="p_1V_1925"></a>
<a class="msdiv" id="msdiv500"></a>
<a class="sc" id="5"></a>
<span class="term">Niṭṭhitacīvarasmin</span>
<span class="gloss">ti bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā
daḍḍhaṃ vā cīvarāsā vā upacchinnā.</span>ti bhikkhuno cīvaraṃ kataṃ vā hoti
naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.</li>
</ul>
<ul>
<li>
<a class="ms" id="p_1V_1926"></a>
<a class="sc" id="6"></a>
<span class="term">Ubbhatasmiṃ kathine</span>
<span class="gloss">ti aṭṭhannaṃ mātikānaṃ aññatarāya mātikāya ubbhataṃ hoti,
saṃghena vā antarā ubbhataṃ hoti.</span>ti aṭṭhannaṃ mātikānaṃ aññatarāya
mātikāya ubbhataṃ hoti, saṃghena vā antarā ubbhataṃ hoti.</li>
</ul>
<ul>
<li>
<a class="ms" id="p_1V_1927"></a>
<a class="sc" id="7"></a>
<span class="term">Akālacīvaraṃ</span>
<span class="gloss">nāma anatthate kathine ekādasamāse uppannaṃ, atthate
kathine sattamāse uppannaṃ, kālepi ādissa dinnaṃ, etaṃ akālacīvaraṃ nāma.</span>
nāma anatthate kathine ekādasamāse uppannaṃ, atthate kathine sattamāse
uppannaṃ, kālepi ādissa dinnaṃ, etaṃ akālacīvaraṃ nāma.</li>
</ul>
<ul>
<li>
<a class="ms" id="p_1V_1928"></a>
<a class="sc" id="8"></a>
<span class="term">Uppajjeyyā</span>
<span class="gloss">ti uppajjeyya saṃghato vā gaṇato vā ñātito vā mittato vā
paṃsukūlaṃ vā attano vā dhanena.</span>ti uppajjeyya saṃghato vā gaṇato vā
ñātito vā mittato vā paṃsukūlaṃ vā attano vā dhanena.</li>
</ul>
<ul>
<li>
<a class="ms" id="p_1V_1929"></a>
<a class="sc" id="9"></a>
<span class="term">Ākaṅkhamānenā</span>
<span class="gloss">ti icchamānena paṭiggahetabbaṃ.</span>ti icchamānena
paṭiggahetabbaṃ.</li>
</ul>
<ul>
<li>
<a class="ms" id="p_1V_1930"></a>
<a class="sc" id="10"></a>
<span class="term">Paṭiggahetvā khippameva kāretabban</span>
<span class="gloss">ti dasāhā kāretabbaṃ.</span>ti dasāhā kāretabbaṃ.</li>
</ul>
<ul>
<li>
<a class="ms" id="p_1V_1931"></a>
<a class="sc" id="11"></a>
<span class="term">No cassa pāripūrī</span>
<span class="gloss">ti kayiramānaṃ nappahoti.</span>ti kayiramānaṃ nappahoti.</li>
</ul>
<ul>
<li>
<a class="ms" id="p_1V_1932"></a>
<a class="sc" id="12"></a>
<span class="term">Māsaparamaṃ tena bhikkhunā taṃ cīvaraṃ nikkhipitabban</span>
<span class="gloss">ti māsaparamatā nikkhipitabbaṃ.</span>ti māsaparamatā
nikkhipitabbaṃ.</li>
</ul>
<ul>
<li>
<a class="ms" id="p_1V_1933"></a>
<a class="sc" id="13"></a>
<span class="term">Ūnassa pāripūriyā</span>
<span class="gloss">ti ūnassa pāripūratthāya.</span>ti ūnassa pāripūratthāya.</li>
</ul>
<ul>
<li>
<a class="ms" id="p_1V_1934"></a>
<a class="sc" id="14"></a>
<span class="term">Satiyā paccāsāyā</span>
<span class="gloss">ti paccāsā hoti saṃghato vā gaṇato vā ñātito vā mittato vā
paṃsukūlaṃ vā attano vā dhanena.</span>ti paccāsā hoti saṃghato vā gaṇato vā
ñātito vā mittato vā paṃsukūlaṃ vā attano vā dhanena.</li>
</ul>
<ul>
<li>
<a class="ms" id="p_1V_1935"></a>
<a class="sc" id="15"></a>
<span class="term">Tato ce uttari nikkhipeyya satiyāpi paccāsāyā</span>
<span class="gloss">ti tadahuppanne mūlacīvare paccāsācīvaraṃ uppajjati, dasāhā
kāretabbaṃ. Dvīhuppanne mūlacīvare paccāsācīvaraṃ uppajjati, dasāhā
kāretabbaṃ. Tīhuppanne mūlacīvare…pe…  catūhuppanne…  pañcāhuppanne…
chāhuppanne…  sattāhuppanne…  aṭṭhāhuppanne…  navāhuppanne…  dasāhuppanne
mūlacīvare paccāsācīvaraṃ uppajjati, dasāhā kāretabbaṃ. Ekādase uppanne…pe…
dvādase uppanne…  terase uppanne…  cuddase uppanne…  pannarase uppanne…  soḷase
uppanne…  sattarase uppanne…  aṭṭhārase uppanne…  ekūnavīse uppanne…  vīse
uppanne mūlacīvare paccāsācīvaraṃ uppajjati, dasāhā kāretabbaṃ. Ekavīse uppanne
mūlacīvare paccāsācīvaraṃ uppajjati, navāhā kāretabbaṃ. Dvāvīse uppanne…pe…
tevīse uppanne…  catuvīse uppanne…  pañcavīse uppanne…  chabbīse uppanne…
sattavīse uppanne…  aṭṭhavīse uppanne…  ekūnatiṃse uppanne mūlacīvare
paccāsācīvaraṃ uppajjati, ekāhaṃ kāretabbaṃ…  tiṃse uppanne mūlacīvare
paccāsācīvaraṃ uppajjati, tadaheva adhiṭṭhātabbaṃ vikappetabbaṃ vissajjetabbaṃ.
No ce adhiṭṭheyya vā vikappeyya vā vissajjeyya vā, ekatiṃse aruṇuggamane
nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca
pana, bhikkhave, nissajjitabbaṃ…pe…  idaṃ me, bhante, akālacīvaraṃ
māsātikkantaṃ nissaggiyaṃ, imāhaṃ saṃghassa nissajjāmīti…pe…  dadeyyāti…pe…
dadeyyunti…pe…  āyasmato dammīti.</span>ti tadahuppanne mūlacīvare
paccāsācīvaraṃ uppajjati, dasāhā kāretabbaṃ. Dvīhuppanne mūlacīvare
paccāsācīvaraṃ uppajjati, dasāhā kāretabbaṃ. Tīhuppanne mūlacīvare…pe…
catūhuppanne…  pañcāhuppanne…  chāhuppanne…  sattāhuppanne…  aṭṭhāhuppanne…
navāhuppanne…  dasāhuppanne mūlacīvare paccāsācīvaraṃ uppajjati, dasāhā
kāretabbaṃ. Ekādase uppanne…pe…  dvādase uppanne…  terase uppanne…  cuddase
uppanne…  pannarase uppanne…  soḷase uppanne…  sattarase uppanne…  aṭṭhārase
uppanne…  ekūnavīse uppanne…  vīse uppanne mūlacīvare paccāsācīvaraṃ uppajjati,
dasāhā kāretabbaṃ. Ekavīse uppanne mūlacīvare paccāsācīvaraṃ uppajjati, navāhā
kāretabbaṃ. Dvāvīse uppanne…pe…  tevīse uppanne…  catuvīse uppanne…  pañcavīse
uppanne…  chabbīse uppanne…  sattavīse uppanne…  aṭṭhavīse uppanne…
ekūnatiṃse uppanne mūlacīvare paccāsācīvaraṃ uppajjati, ekāhaṃ kāretabbaṃ…
tiṃse uppanne mūlacīvare paccāsācīvaraṃ uppajjati, tadaheva adhiṭṭhātabbaṃ
vikappetabbaṃ vissajjetabbaṃ. No ce adhiṭṭheyya vā vikappeyya vā vissajjeyya
vā, ekatiṃse aruṇuggamane nissaggiyaṃ hoti. Nissajjitabbaṃ saṃghassa vā gaṇassa
vā puggalassa vā. Evañca pana, bhikkhave, nissajjitabbaṃ…pe…  idaṃ me, bhante,
akālacīvaraṃ māsātikkantaṃ nissaggiyaṃ, imāhaṃ saṃghassa nissajjāmīti…pe…
dadeyyāti…pe…  dadeyyunti…pe…  āyasmato dammīti.</li>
</ul>
<p>
<a class="ms" id="p_1V_1936"></a>
<a class="sc" id="16"></a>
Visabhāge uppanne mūlacīvare paccāsācīvaraṃ uppajjati, rattiyo ca sesā honti,
na akāmā kāretabbaṃ.</p>
<p>
<a class="ms" id="p_1V_1937"></a>
<a class="msdiv" id="msdiv501"></a>
<a class="sc" id="17"></a>
Māsātikkante atikkantasaññī, nissaggiyaṃ pācittiyaṃ. Māsātikkante vematiko
nissaggiyaṃ pācittiyaṃ. Māsātikkante anatikkantasaññī nissaggiyaṃ pācittiyaṃ.
Anadhiṭṭhite adhiṭṭhitasaññī…pe…  avikappite vikappitasaññī…  avissajjite
vissajjitasaññī…  anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe
daḍḍhasaññī…  avilutte viluttasaññī, nissaggiyaṃ pācittiyaṃ.</p>
<p>
<a class="ms" id="p_1V_1938"></a>
<a class="sc" id="18"></a>
Nissaggiyaṃ cīvaraṃ anissajjitvā paribhuñjati, āpatti dukkaṭassa.
Māsānatikkante atikkantasaññī, āpatti dukkaṭassa. Māsānatikkante vematiko,
āpatti dukkaṭassa. Māsānatikkante anatikkantasaññī, anāpatti.</p>
<p>
<a class="ms" id="p_1V_1939"></a>
<a class="msdiv" id="msdiv502"></a>
<a class="sc" id="19"></a>
Anāpatti—  antomāse adhiṭṭheti, vikappeti, vissajjeti, nassati, vinassati,
ḍayhati, acchinditvā gaṇhanti, vissāsaṃ gaṇhanti, ummattakassa,
ādikammikassāti.</p>
<p class="endsutta">
<a class="ms" id="p_1V_1940"></a>
<a class="sc" id="20"></a>
Tatiyakathinasikkhāpadaṃ niṭṭhitaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>