<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc74">
<article>
<hgroup>
<h1>Pahārasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Sahadhammikavagga</span><span class="hidden">Pahārasikkhāpada</span>
<p>
<a class="ms" id="p_2V_1345"></a>
<a class="msdiv" id="msdiv449"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū kupitā anattamanā
sattarasavaggiyānaṃ bhikkhūnaṃ pahāraṃ denti. Te rodanti. Bhikkhū evamāhaṃsu—
“kissa tumhe, āvuso, rodathā”ti? “Ime, āvuso, chabbaggiyā bhikkhū kupitā
anattamanā amhākaṃ pahāraṃ dentī”ti.</p>
<p>
<a class="ms" id="p_2V_1346"></a>
<a class="sc" id="2"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū kupitā anattamanā bhikkhūnaṃ pahāraṃ dassantī”ti…pe…
“saccaṃ kira tumhe, bhikkhave, kupitā anattamanā bhikkhūnaṃ pahāraṃ dethā”ti?
“Saccaṃ, bhagavā”ti. Vigarahi buddho bhagavā…pe…  kathañhi nāma tumhe,
moghapurisā, kupitā anattamanā bhikkhūnaṃ pahāraṃ dassatha. Netaṃ, moghapurisā,
appasannānaṃ vā pasādāya…pe…  evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_1347"></a>
<a class="msdiv" id="msdiv450"></a>
<a class="sc" id="3"></a>
<strong>“Yo pana bhikkhu bhikkhussa kupito anattamano pahāraṃ dadeyya,
pācittiyan”</strong>
ti. (<em>74</em>:<strong>123</strong>)</p>
<ul>
<li>
<a class="ms" id="p_2V_1348"></a>
<a class="msdiv" id="msdiv451"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1349"></a>
<a class="sc" id="5"></a>
<span class="term">Bhikkhussā</span>
<span class="gloss">ti aññassa bhikkhussa.</span>ti aññassa bhikkhussa.</li>
</ul>
<ul>
<li>
<a class="ms" id="p_2V_1350"></a>
<a class="sc" id="6"></a>
<span class="term">Kupito anattamano</span>
<span class="gloss">ti anabhiraddho āhatacitto khilajāto.</span>ti anabhiraddho
āhatacitto khilajāto.</li>
</ul>
<ul>
<li>
<a class="ms" id="p_2V_1351"></a>
<a class="sc" id="7"></a>
<span class="term">Pahāraṃ dadeyyā</span>
<span class="gloss">ti kāyena vā kāyapaṭibaddhena vā nissaggiyena vā antamaso
uppalapattenapi pahāraṃ deti, āpatti pācittiyassa.</span>ti kāyena vā
kāyapaṭibaddhena vā nissaggiyena vā antamaso uppalapattenapi pahāraṃ deti,
āpatti pācittiyassa.</li>
</ul>
<p>
<a class="ms" id="p_2V_1352"></a>
<a class="msdiv" id="msdiv452"></a>
<a class="sc" id="8"></a>
Upasampanne upasampannasaññī kupito anattamano pahāraṃ deti, āpatti
pācittiyassa. Upasampanne vematiko kupito anattamano pahāraṃ deti, āpatti
pācittiyassa. Upasampanne anupasampannasaññī kupito anattamano pahāraṃ deti,
āpatti pācittiyassa.</p>
<p>
<a class="ms" id="p_2V_1353"></a>
<a class="sc" id="9"></a>
Anupasampannassa kupito anattamano pahāraṃ deti, āpatti dukkaṭassa.
Anupasampanne upasampannasaññī, āpatti dukkaṭassa. Anupasampanne vematiko,
āpatti dukkaṭassa. Anupasampanne anupasampannasaññī, āpatti dukkaṭassa.</p>
<p>
<a class="ms" id="p_2V_1354"></a>
<a class="msdiv" id="msdiv453"></a>
<a class="sc" id="10"></a>
Anāpatti—  kenaci viheṭhīyamāno mokkhādhippāyo pahāraṃ deti, ummattakassa,
ādikammikassāti.</p>
<p class="endsutta">
<a class="ms" id="p_2V_1355"></a>
<a class="sc" id="11"></a>
Pahārasikkhāpadaṃ niṭṭhitaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>