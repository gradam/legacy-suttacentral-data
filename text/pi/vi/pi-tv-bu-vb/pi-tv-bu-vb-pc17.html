<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc17">
<article>
<hgroup>
<h1>Nikkaḍḍhanasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Bhūtagāmavagga</span><span class="hidden">Nikkaḍḍhanasikkhāpada</span>
<p>
<a class="ms" id="p_2V_428"></a>
<a class="msdiv" id="msdiv124"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena sattarasavaggiyā bhikkhū aññataraṃ paccantimaṃ
mahāvihāraṃ paṭisaṅkharonti—  “idha mayaṃ vassaṃ vasissāmā”ti. Addasaṃsu kho
chabbaggiyā bhikkhū sattarasavaggiye bhikkhū vihāraṃ paṭisaṅkharonte. Disvāna
evamāhaṃsu—  “ime, āvuso, sattarasavaggiyā bhikkhū vihāraṃ paṭisaṅkharonti.
Handa ne vuṭṭhāpessāmā”ti. Ekacce evamāhaṃsu—  “āgamethāvuso, yāva
paṭisaṅkharonti; paṭisaṅkhate vuṭṭhāpessāmā”ti.</p>
<p>
<a class="ms" id="p_2V_429"></a>
<a class="sc" id="2"></a>
Atha kho chabbaggiyā bhikkhū sattarasavaggiye bhikkhū etadavocuṃ—
“uṭṭhethāvuso, amhākaṃ vihāro pāpuṇātī”ti. “Nanu, āvuso, paṭikacceva
ācikkhitabbaṃ, mayañcaññaṃ paṭisaṅkhareyyāmā”ti. “Nanu, āvuso, saṃghiko
vihāro”ti? “Āmāvuso, saṃghiko vihāro”ti. “Uṭṭhethāvuso, amhākaṃ vihāro
pāpuṇātī”ti. “Mahallako, āvuso, vihāro. Tumhepi vasatha, mayampi vasissāmā”ti.
“Uṭṭhethāvuso, amhākaṃ vihāro pāpuṇātī”ti kupitā anattamanā gīvāyaṃ gahetvā
nikkaḍḍhanti. Te nikkaḍḍhīyamānā rodanti. Bhikkhū evamāhaṃsu—   “kissa tumhe,
āvuso, rodathā”ti? “Ime, āvuso, chabbaggiyā bhikkhū kupitā anattamanā amhe
saṃghikā vihārā nikkaḍḍhantī”ti. Ye te bhikkhū appicchā…pe…  te ujjhāyanti
khiyyanti vipācenti—  “kathañhi nāma chabbaggiyā bhikkhū kupitā anattamanā
bhikkhū saṃghikā vihārā nikkaḍḍhissantī”ti.</p>
<p>
<a class="ms" id="p_2V_430"></a>
<a class="sc" id="3"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tumhe, bhikkhave, kupitā anattamanā
bhikkhū saṃghikā vihārā nikkaḍḍhathā”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma tumhe, moghapurisā, kupitā anattamanā bhikkhū
saṃghikā vihārā nikkaḍḍhissatha? Netaṃ, moghapurisā, appasannānaṃ vā
pasādāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_431"></a>
<a class="msdiv" id="msdiv125"></a>
<a class="sc" id="4"></a>
<strong>“Yo pana bhikkhu bhikkhuṃ kupito anattamano saṃghikā vihārā
nikkaḍḍheyya vā nikkaḍḍhāpeyya vā, pācittiyan”</strong>
ti. (<em>17</em>:<strong>66</strong>)</p>
<ul>
<li>
<a class="ms" id="p_2V_432"></a>
<a class="msdiv" id="msdiv126"></a>
<a class="sc" id="5"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_433"></a>
<a class="sc" id="6"></a>
<span class="term">Bhikkhun</span>
<span class="gloss">ti aññaṃ bhikkhuṃ.</span>ti aññaṃ bhikkhuṃ.</li>
</ul>
<ul>
<li>
<a class="ms" id="p_2V_434"></a>
<a class="sc" id="7"></a>
<span class="term">Kupito anattamano</span>
<span class="gloss">ti anabhiraddho āhatacitto khilajāto.</span>ti anabhiraddho
āhatacitto khilajāto.</li>
</ul>
<ul>
<li>
<a class="ms" id="p_2V_435"></a>
<a class="sc" id="8"></a>
<span class="term">Saṃghiko</span>
<span class="gloss">nāma vihāro saṃghassa dinno hoti pariccatto.</span>
nāma vihāro saṃghassa dinno hoti pariccatto.</li>
</ul>
<ul>
<li>
<a class="ms" id="p_2V_436"></a>
<a class="sc" id="9"></a>
<span class="term">Nikkaḍḍheyyā</span>
<span class="gloss">ti gabbhe gahetvā pamukhaṃ nikkaḍḍhati, āpatti
pācittiyassa. Pamukhe gahetvā bahi nikkaḍḍhati, āpatti pācittiyassa. Ekena
payogena bahukepi dvāre atikkāmeti, āpatti pācittiyassa.</span>ti gabbhe
gahetvā pamukhaṃ nikkaḍḍhati, āpatti pācittiyassa. Pamukhe gahetvā bahi
nikkaḍḍhati, āpatti pācittiyassa. Ekena payogena bahukepi dvāre atikkāmeti,
āpatti pācittiyassa.</li>
</ul>
<ul>
<li>
<a class="ms" id="p_2V_437"></a>
<a class="sc" id="10"></a>
<span class="term">Nikkaḍḍhāpeyyā</span>
<span class="gloss">ti aññaṃ āṇāpeti, āpatti pācittiyassa. Sakiṃ āṇatto
bahukepi dvāre atikkāmeti, āpatti pācittiyassa.</span>ti aññaṃ āṇāpeti, āpatti
pācittiyassa. Sakiṃ āṇatto bahukepi dvāre atikkāmeti, āpatti pācittiyassa.</li>
</ul>
<p>
<a class="ms" id="p_2V_438"></a>
<a class="msdiv" id="msdiv127"></a>
<a class="sc" id="11"></a>
Saṃghike saṃghikasaññī kupito anattamano nikkaḍḍhati vā nikkaḍḍhāpeti vā,
āpatti pācittiyassa. Saṃghike vematiko kupito anattamano nikkaḍḍhati vā
nikkaḍḍhāpeti vā, āpatti pācittiyassa. Saṃghike puggalikasaññī kupito
anattamano nikkaḍḍhati vā nikkaḍḍhāpeti vā, āpatti pācittiyassa.</p>
<p>
<a class="ms" id="p_2V_439"></a>
<a class="sc" id="12"></a>
Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa. Vihārassa
upacārā vā upaṭṭhānasālāya vā maṇḍapā vā rukkhamūlā vā ajjhokāsā vā
nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṃ
nikkaḍḍhati vā nikkaḍḍhāpeti vā, āpatti dukkaṭassa. Anupasampannaṃ vihārā vā
vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā
nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṃ
nikkaḍḍhati vā nikkaḍḍhāpeti vā, āpatti dukkaṭassa.</p>
<p>
<a class="ms" id="p_2V_440"></a>
<a class="sc" id="13"></a>
Puggalike saṃghikasaññī, āpatti dukkaṭassa. Puggalike vematiko, āpatti
dukkaṭassa. Puggalike puggalikasaññī aññassa puggalike āpatti dukkaṭassa.
Attano puggalike anāpatti.</p>
<p>
<a class="ms" id="p_2V_441"></a>
<a class="msdiv" id="msdiv128"></a>
<a class="sc" id="14"></a>
Anāpatti—  alajjiṃ nikkaḍḍhati vā nikkaḍḍhāpeti vā, tassa parikkhāraṃ
nikkaḍḍhati vā nikkaḍḍhāpeti vā, ummattakaṃ nikkaḍḍhati vā nikkaḍḍhāpeti vā,
tassa parikkhāraṃ nikkaḍḍhati vā nikkaḍḍhāpeti vā, bhaṇḍanakārakaṃ
kalahakārakaṃ vivādakārakaṃ bhassakārakaṃ saṃghe adhikaraṇakārakaṃ nikkaḍḍhati
vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā,
antevāsikaṃ vā saddhivihārikaṃ vā na sammā vattantaṃ nikkaḍḍhati vā
nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā,
ummattakassa, ādikammikassāti.</p>
<p class="endsutta">
<a class="ms" id="p_2V_442"></a>
<a class="sc" id="15"></a>
Nikkaḍḍhanasikkhāpadaṃ niṭṭhitaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>