<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc48">
<article>
<div class="hgroup">
<h1>Uyyuttasenāsikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Acelakavagga</span><span class="hidden">Uyyuttasenāsikkhāpada</span>
<p>
<a class="ms" id="p_2V_981"></a>
<a class="msdiv" id="msdiv311"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena rājā pasenadi kosalo senāya abbhuyyāto hoti.
Chabbaggiyā bhikkhū uyyuttaṃ senaṃ dassanāya agamaṃsu. Addasā kho rājā pasenadi
kosalo chabbaggiye bhikkhū dūratova āgacchante. Disvāna pakkosāpetvā
etadavoca—  “kissa tumhe, bhante, āgatatthā”ti? “Mahārājānaṃ mayaṃ
daṭṭhukāmā”ti. “Kiṃ, bhante, maṃ diṭṭhena yuddhābhinandinaṃ; nanu bhagavā
passitabbo”ti? Manussā ujjhāyanti khiyyanti vipācenti—  “kathañhi nāma samaṇā
sakyaputtiyā uyyuttaṃ senaṃ dassanāya āgacchissanti. Amhākampi alābhā,
amhākampi dulladdhaṃ, ye mayaṃ ājīvassa hetu puttadārassa kāraṇā senāya
āgacchāmā”ti.</p>
<p>
<a class="ms" id="p_2V_982"></a>
<a class="sc" id="2"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū uyyuttaṃ senaṃ dassanāya gacchissantī”ti…pe…  “saccaṃ kira
tumhe, bhikkhave, uyyuttaṃ senaṃ dassanāya gacchathā”ti? “Saccaṃ, bhagavā”ti.
Vigarahi buddho bhagavā…pe…  kathañhi nāma tumhe, moghapurisā, uyyuttaṃ senaṃ
dassanāya gacchissatha. Netaṃ, moghapurisā, appasannānaṃ vā pasādāya…pe…
evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_983"></a>
<a class="sc" id="3"></a>
<strong>“Yo pana bhikkhu uyyuttaṃ senaṃ dassanāya gaccheyya, pācittiyan”</strong>
ti.</p>
<p>
<a class="ms" id="p_2V_984"></a>
<a class="sc" id="4"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_985"></a>
<a class="msdiv" id="msdiv312"></a>
<a class="sc" id="5"></a>
Tena kho pana samayena aññatarassa bhikkhuno mātulo senāya gilāno hoti. So
tassa bhikkhuno santike dūtaṃ pāhesi—  “ahañhi senāya gilāno. Āgacchatu
bhadanto. Icchāmi bhadantassa āgatan”ti. Atha kho tassa bhikkhuno etadahosi—
“bhagavatā sikkhāpadaṃ paññattaṃ—  ‘na uyyuttaṃ senaṃ dassanāya gantabban’ti.
Ayañca me mātulo senāya gilāno. Kathaṃ nu kho mayā paṭipajjitabban”ti?
Bhagavato etamatthaṃ ārocesi. Atha kho bhagavā etasmiṃ nidāne etasmiṃ pakaraṇe
dhammiṃ kathaṃ katvā bhikkhū āmantesi—  “anujānāmi, bhikkhave,
tathārūpappaccayā senāya gantuṃ. Evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_986"></a>
<a class="msdiv" id="msdiv313"></a>
<a class="sc" id="6"></a>
<strong>“Yo pana bhikkhu uyyuttaṃ senaṃ dassanāya gaccheyya, aññatra
tathārūpappaccayā, pācittiyan”</strong>
ti. (<em>48</em>:<strong>97</strong>)</p>
<ul>
<li>
<a class="ms" id="p_2V_987"></a>
<a class="msdiv" id="msdiv314"></a>
<a class="sc" id="7"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_988"></a>
<a class="sc" id="8"></a>
<span class="term">Uyyuttā</span>
<span class="gloss">nāma senā gāmato nikkhamitvā niviṭṭhā vā hoti payātā vā.</span>
nāma senā gāmato nikkhamitvā niviṭṭhā vā hoti payātā vā.</li>
</ul>
<ul>
<li>
<a class="ms" id="p_2V_989"></a>
<a class="sc" id="9"></a>
<span class="term">Senā</span>
<span class="gloss">nāma hatthī assā rathā pattī. Dvādasapuriso hatthī,
tipuriso asso, catupuriso ratho, cattāro purisā sarahatthā patti. Dassanāya
gacchati, āpatti dukkaṭassa. Yattha ṭhito passati, āpatti pācittiyassa.
Dassanūpacāraṃ vijahitvā punappunaṃ passati, āpatti pācittiyassa.</span>
nāma hatthī assā rathā pattī. Dvādasapuriso hatthī, tipuriso asso, catupuriso
ratho, cattāro purisā sarahatthā patti. Dassanāya gacchati, āpatti dukkaṭassa.
Yattha ṭhito passati, āpatti pācittiyassa. Dassanūpacāraṃ vijahitvā punappunaṃ
passati, āpatti pācittiyassa.</li>
</ul>
<ul>
<li>
<a class="ms" id="p_2V_990"></a>
<a class="sc" id="10"></a>
<span class="term">Aññatra tathārūpappaccayā</span>
<span class="gloss">ti ṭhapetvā tathārūpappaccayaṃ.</span>ti ṭhapetvā
tathārūpappaccayaṃ.</li>
</ul>
<p>
<a class="ms" id="p_2V_991"></a>
<a class="msdiv" id="msdiv315"></a>
<a class="sc" id="11"></a>
Uyyutte uyyuttasaññī dassanāya gacchati, aññatra tathārūpappaccayā, āpatti
pācittiyassa. Uyyutte vematiko dassanāya gacchati, aññatra tathārūpappaccayā,
āpatti pācittiyassa. Uyyutte anuyyuttasaññī dassanāya gacchati, aññatra
tathārūpappaccayā, āpatti pācittiyassa.</p>
<p>
<a class="ms" id="p_2V_992"></a>
<a class="sc" id="12"></a>
Ekamekaṃ dassanāya gacchati, āpatti dukkaṭassa. Yattha ṭhito passati, āpatti
dukkaṭassa. Dassanūpacāraṃ vijahitvā punappunaṃ passati, āpatti dukkaṭassa.
Anuyyutte uyyuttasaññī, āpatti dukkaṭassa. Anuyyutte vematiko, āpatti
dukkaṭassa. Anuyyutte anuyyuttasaññī, anāpatti.</p>
<p>
<a class="ms" id="p_2V_993"></a>
<a class="msdiv" id="msdiv316"></a>
<a class="sc" id="13"></a>
Anāpatti—  ārāme ṭhito passati, bhikkhussa ṭhitokāsaṃ vā nisinnokāsaṃ vā
nipannokāsaṃ vā āgacchati, paṭipathaṃ gacchanto passati, tathārūpappaccayā,
āpadāsu, ummattakassa, ādikammikassāti.</p>
<p class="endsutta">
<a class="ms" id="p_2V_994"></a>
<a class="sc" id="14"></a>
Uyyuttasenāsikkhāpadaṃ niṭṭhitaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>