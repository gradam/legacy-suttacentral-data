<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np9">
<article>
<div class="hgroup">
<h1>Dutiyaupakkhaṭasikkhāpada</h1>
</div>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Cīvaravagga</span><span class="hidden">Dutiyaupakkhaṭasikkhāpada</span>
<p>
<a class="ms" id="p_1V_2041"></a>
<a class="msdiv" id="msdiv532"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena aññataro puriso aññataraṃ purisaṃ etadavoca—
“ayyaṃ upanandaṃ cīvarena acchādessāmī”ti. Sopi evamāha—  “ahampi ayyaṃ
upanandaṃ cīvarena acchādessāmī”ti. Assosi kho aññataro piṇḍacāriko bhikkhu
tesaṃ purisānaṃ imaṃ kathāsallāpaṃ. Atha kho so bhikkhu yenāyasmā upanando
sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ
etadavoca—  “mahāpuññosi tvaṃ, āvuso upananda. Amukasmiṃ okāse aññataro puriso
aññataraṃ purisaṃ etadavoca—  ‘ayyaṃ upanandaṃ cīvarena acchādessāmī’ti. Sopi
evamāha—  ‘ahampi ayyaṃ upanandaṃ cīvarena acchādessāmī’”ti. “Atthāvuso, maṃ te
upaṭṭhākā”ti.</p>
<p>
<a class="ms" id="p_1V_2042"></a>
<a class="sc" id="2"></a>
Atha kho āyasmā upanando sakyaputto yena te purisā tenupasaṅkami; upasaṅkamitvā
te purise etadavoca—  “saccaṃ kira maṃ tumhe, āvuso, cīvarehi
acchādetukāmātthā”ti? “Api nayya, evaṃ hoti—  ‘ayyaṃ upanandaṃ cīvarehi
acchādessāmā’”ti. “Sace kho maṃ tumhe, āvuso, cīvarehi acchādetukāmāttha,
evarūpena cīvarena acchādetha, kyāhaṃ tehi acchannopi karissāmi, yānāhaṃ na
paribhuñjissāmī”ti. Atha kho te purisā ujjhāyanti khiyyanti vipācenti—
“mahicchā ime samaṇā sakyaputtiyā asantuṭṭhā. Nayime sukarā cīvarehi
acchādetuṃ. Kathañhi nāma ayyo upanando amhehi pubbe appavārito upasaṅkamitvā
cīvare vikappaṃ āpajjissatī”ti.</p>
<p>
<a class="ms" id="p_1V_2043"></a>
<a class="sc" id="3"></a>
Assosuṃ kho bhikkhū tesaṃ purisānaṃ ujjhāyantānaṃ khiyyantānaṃ vipācentānaṃ. Ye
te bhikkhū appicchā…pe…  te ujjhāyanti khiyyanti vipācenti—  “kathañhi nāma
āyasmā upanando sakyaputto pubbe appavārito gahapatike upasaṅkamitvā cīvare
vikappaṃ āpajjissatī”ti.</p>
<p>
<a class="ms" id="p_1V_2044"></a>
<a class="sc" id="4"></a>
Atha kho te bhikkhū āyasmantaṃ upanandaṃ sakyaputtaṃ anekapariyāyena
vigarahitvā bhagavato etamatthaṃ ārocesuṃ…pe…  “saccaṃ kira tvaṃ, upananda,
pubbe appavārito gahapatike upasaṅkamitvā cīvare vikappaṃ āpajjasī”ti? “Saccaṃ,
bhagavā”ti. “Ñātakā te, upananda, aññātakā”ti? “Aññātakā, bhagavā”ti.
“Aññātako, moghapurisa, aññātakānaṃ na jānāti patirūpaṃ vā appatirūpaṃ vā
santaṃ vā asantaṃ vā. Tattha nāma tvaṃ, moghapurisa, pubbe appavārito aññātake
gahapatike upasaṅkamitvā cīvare vikappaṃ āpajjissasi. Netaṃ, moghapurisa,
appasannānaṃ vā pasādāya…pe…  evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_1V_2045"></a>
<a class="msdiv" id="msdiv533"></a>
<a class="sc" id="5"></a>
<strong>“Bhikkhuṃ paneva uddissa ubhinnaṃ aññātakānaṃ gahapatīnaṃ vā
gahapatānīnaṃ vā paccekacīvaracetāpannāni upakkhaṭāni honti—  ‘imehi mayaṃ
paccekacīvaracetāpannehi paccekacīvarāni cetāpetvā itthannāmaṃ bhikkhuṃ
cīvarehi acchādessāmā’ti; tatra ce so bhikkhu pubbe appavārito upasaṅkamitvā
cīvare vikappaṃ āpajjeyya—  ‘sādhu vata maṃ āyasmanto imehi
paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha,
ubhova santā ekenā’ti, kalyāṇakamyataṃ upādāya, nissaggiyaṃ pācittiyan”</strong>
ti. (<em>9</em>:<strong>28</strong>)</p>
<ul>
<li>
<a class="ms" id="p_1V_2046"></a>
<a class="msdiv" id="msdiv534"></a>
<a class="sc" id="6"></a>
<span class="term">Bhikkhuṃ paneva uddissā</span>
<span class="gloss">ti bhikkhussatthāya, bhikkhuṃ ārammaṇaṃ karitvā, bhikkhuṃ
acchādetukāmā.</span>ti bhikkhussatthāya, bhikkhuṃ ārammaṇaṃ karitvā, bhikkhuṃ
acchādetukāmā.</li>
</ul>
<ul>
<li>
<a class="ms" id="p_1V_2047"></a>
<a class="sc" id="7"></a>
<span class="term">Ubhinnan</span>
<span class="gloss">ti dvinnaṃ.</span>ti dvinnaṃ.</li>
</ul>
<ul>
<li>
<a class="ms" id="p_1V_2048"></a>
<a class="sc" id="8"></a>
<span class="term">Aññātakā</span>
<span class="gloss">nāma mātito vā pitito vā yāva sattamā pitāmahayugā
asambaddhā.</span>
nāma mātito vā pitito vā yāva sattamā pitāmahayugā asambaddhā.</li>
</ul>
<ul>
<li>
<a class="ms" id="p_1V_2049"></a>
<a class="sc" id="9"></a>
<span class="term">Gahapatī</span>
<span class="gloss">nāma ye keci agāraṃ ajjhāvasanti.</span>
nāma ye keci agāraṃ ajjhāvasanti.</li>
</ul>
<ul>
<li>
<a class="ms" id="p_1V_2050"></a>
<a class="sc" id="10"></a>
<span class="term">Gahapatāniyo</span>
<span class="gloss">nāma yā kāci agāraṃ ajjhāvasanti.</span>
nāma yā kāci agāraṃ ajjhāvasanti.</li>
</ul>
<ul>
<li>
<a class="ms" id="p_1V_2051"></a>
<a class="sc" id="11"></a>
<span class="term">Cīvaracetāpannāni</span>
<span class="gloss">nāma hiraññā vā suvaṇṇā vā muttā vā maṇī vā pavāḷā vā
phalikā vā paṭakā vā suttā vā kappāsā vā.</span>
nāma hiraññā vā suvaṇṇā vā muttā vā maṇī vā pavāḷā vā phalikā vā paṭakā vā
suttā vā kappāsā vā.</li>
</ul>
<ul>
<li>
<a class="ms" id="p_1V_2052"></a>
<a class="sc" id="12"></a>
<span class="term">Imehi paccekacīvaracetāpannehī</span>
<span class="gloss">ti paccupaṭṭhitehi.</span>ti paccupaṭṭhitehi.</li>
</ul>
<ul>
<li>
<a class="ms" id="p_1V_2053"></a>
<a class="sc" id="13"></a>
<span class="term">Cetāpetvā</span>
<span class="gloss">ti parivattetvā.</span>ti parivattetvā.</li>
</ul>
<ul>
<li>
<a class="ms" id="p_1V_2054"></a>
<a class="sc" id="14"></a>
<span class="term">Acchādessāmā</span>
<span class="gloss">ti dassāma.</span>ti dassāma.</li>
</ul>
<ul>
<li>
<a class="ms" id="p_1V_2055"></a>
<a class="sc" id="15"></a>
<span class="term">Tatra ce so bhikkhū</span>
<span class="gloss">ti yaṃ bhikkhuṃ uddissa cīvaracetāpannāni upakkhaṭāni honti
so bhikkhu.</span>ti yaṃ bhikkhuṃ uddissa cīvaracetāpannāni upakkhaṭāni honti
so bhikkhu.</li>
</ul>
<ul>
<li>
<a class="ms" id="p_1V_2056"></a>
<a class="sc" id="16"></a>
<span class="term">Pubbe appavārito</span>
<span class="gloss">ti pubbe avutto hoti—  “kīdisena te, bhante, cīvarena
attho, kīdisaṃ te cīvaraṃ cetāpemā”ti.</span>ti pubbe avutto hoti—  “kīdisena
te, bhante, cīvarena attho, kīdisaṃ te cīvaraṃ cetāpemā”ti.</li>
</ul>
<ul>
<li>
<a class="ms" id="p_1V_2057"></a>
<a class="sc" id="17"></a>
<span class="term">Upasaṅkamitvā</span>
<span class="gloss">ti gharaṃ gantvā yattha katthaci upasaṅkamitvā.</span>ti
gharaṃ gantvā yattha katthaci upasaṅkamitvā.</li>
</ul>
<ul>
<li>
<a class="ms" id="p_1V_2058"></a>
<a class="sc" id="18"></a>
<span class="term">Cīvare vikappaṃ āpajjeyyā</span>
<span class="gloss">ti āyataṃ vā hotu vitthataṃ vā appitaṃ vā saṇhaṃ vā.</span>ti
āyataṃ vā hotu vitthataṃ vā appitaṃ vā saṇhaṃ vā.</li>
</ul>
<ul>
<li>
<a class="ms" id="p_1V_2059"></a>
<a class="sc" id="19"></a>
<span class="term">Imehi paccekacīvaracetāpannehī</span>
<span class="gloss">ti paccupaṭṭhitehi.</span>ti paccupaṭṭhitehi.</li>
</ul>
<ul>
<li>
<a class="ms" id="p_1V_2060"></a>
<a class="sc" id="20"></a>
<span class="term">Evarūpaṃ vā evarūpaṃ vā</span>
<span class="gloss">ti āyataṃ vā vitthataṃ vā appitaṃ vā saṇhaṃ vā.</span>ti
āyataṃ vā vitthataṃ vā appitaṃ vā saṇhaṃ vā.</li>
</ul>
<ul>
<li>
<a class="ms" id="p_1V_2061"></a>
<a class="sc" id="21"></a>
<span class="term">Cetāpetvā</span>
<span class="gloss">ti parivattetvā.</span>ti parivattetvā.</li>
</ul>
<ul>
<li>
<a class="ms" id="p_1V_2062"></a>
<a class="sc" id="22"></a>
<span class="term">Acchādethā</span>
<span class="gloss">ti dajjetha.</span>ti dajjetha.</li>
</ul>
<ul>
<li>
<a class="ms" id="p_1V_2063"></a>
<a class="sc" id="23"></a>
<span class="term">Ubhova santā ekenā</span>
<span class="gloss">ti dvepi janā ekena.</span>ti dvepi janā ekena.</li>
</ul>
<ul>
<li>
<a class="ms" id="p_1V_2064"></a>
<a class="sc" id="24"></a>
<span class="term">Kalyāṇakamyataṃ upādāyā</span>
<span class="gloss">ti sādhatthiko mahagghatthiko.</span>ti sādhatthiko
mahagghatthiko.</li>
</ul>
<p>
<a class="ms" id="p_1V_2065"></a>
<a class="sc" id="25"></a>
Tassa vacanena āyataṃ vā vitthataṃ vā appitaṃ vā saṇhaṃ vā cetāpenti, payoge
dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā
puggalassa vā. Evañca pana, bhikkhave, nissajjitabbaṃ…pe…  “idaṃ me, bhante,
cīvaraṃ pubbe appavārito aññātake gahapatike upasaṅkamitvā cīvare vikappaṃ
āpannaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…
dadeyyunti…pe…  āyasmato dammīti.</p>
<p>
<a class="ms" id="p_1V_2066"></a>
<a class="msdiv" id="msdiv535"></a>
<a class="sc" id="26"></a>
Aññātake aññātakasaññī pubbe appavārito gahapatike upasaṅkamitvā cīvare
vikappaṃ āpajjati, nissaggiyaṃ pācittiyaṃ. Aññātake vematiko pubbe appavārito
gahapatike upasaṅkamitvā cīvare vikappaṃ āpajjati, nissaggiyaṃ pācittiyaṃ.
Aññātake ñātakasaññī pubbe appavārito gahapatike upasaṅkamitvā cīvare vikappaṃ
āpajjati, nissaggiyaṃ pācittiyaṃ.</p>
<p>
<a class="ms" id="p_1V_2067"></a>
<a class="sc" id="27"></a>
Ñātake aññātakasaññī, āpatti dukkaṭassa. Ñātake vematiko, āpatti dukkaṭassa.
Ñātake ñātakasaññī, anāpatti.</p>
<p>
<a class="ms" id="p_1V_2068"></a>
<a class="msdiv" id="msdiv536"></a>
<a class="sc" id="28"></a>
Anāpatti—  ñātakānaṃ, pavāritānaṃ, aññassatthāya, attano dhanena, mahagghaṃ
cetāpetukāmānaṃ appagghaṃ cetāpeti, ummattakassa, ādikammikassāti.</p>
<p class="endsutta">
<a class="ms" id="p_1V_2069"></a>
<a class="sc" id="29"></a>
Dutiyaupakkhaṭasikkhāpadaṃ niṭṭhitaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>