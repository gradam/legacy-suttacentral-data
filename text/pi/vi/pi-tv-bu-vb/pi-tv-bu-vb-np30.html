<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np30">
<article>
<div class="hgroup">
<h1>Pariṇatasikkhāpada</h1>
</div>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Pattavagga</span><span class="hidden">Pariṇatasikkhāpada</span>
<p>
<a class="ms" id="p_1V_2421"></a>
<a class="msdiv" id="msdiv657"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena sāvatthiyaṃ aññatarassa pūgassa saṃghassa
sacīvarabhattaṃ paṭiyattaṃ hoti—  “bhojetvā cīvarena acchādessāmā”ti. Atha kho
chabbaggiyā bhikkhū yena so pūgo tenupasaṅkamiṃsu; upasaṅkamitvā taṃ pūgaṃ
etadavocuṃ—  “dethāvuso, amhākaṃ imāni cīvarānī”ti. “Na mayaṃ, bhante, dassāma.
Amhākaṃ saṃghassa anuvassaṃ sacīvarabhikkhā paññattā”ti. “Bahū, āvuso,
saṃghassa dāyakā, bahū saṃghassa bhattā. Mayaṃ tumhe nissāya tumhe sampassantā
idha viharāma. Tumhe ce amhākaṃ na dassatha, atha ko carahi amhākaṃ dassati?
Dethāvuso, amhākaṃ imāni cīvarānī”ti. Atha kho so pūgo chabbaggiyehi bhikkhūhi
nippīḷiyamāno yathāpaṭiyattaṃ cīvaraṃ chabbaggiyānaṃ bhikkhūnaṃ datvā saṃghaṃ
bhattena parivisi. Ye te bhikkhū jānanti saṃghassa sacīvarabhattaṃ paṭiyattaṃ,
na ca jānanti chabbaggiyānaṃ bhikkhūnaṃ dinnanti, te evamāhaṃsu—
“oṇojethāvuso, saṃghassa cīvaran”ti. “Natthi, bhante. Yathāpaṭiyattaṃ cīvaraṃ
ayyā chabbaggiyā attano pariṇāmesun”ti. Ye te bhikkhū appicchā…pe…  te
ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ
saṃghikaṃ lābhaṃ pariṇataṃ attano pariṇāmessantī”ti.</p>
<p>
<a class="ms" id="p_1V_2422"></a>
<a class="sc" id="2"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tumhe, bhikkhave, jānaṃ saṃghikaṃ lābhaṃ
pariṇataṃ attano pariṇāmethā”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ
attano pariṇāmessatha. Netaṃ, moghapurisā, appasannānaṃ vā pasādāya…pe…
evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_1V_2423"></a>
<a class="msdiv" id="msdiv658"></a>
<a class="sc" id="3"></a>
<strong>“Yo pana bhikkhu jānaṃ saṃghikaṃ lābhaṃ pariṇataṃ attano pariṇāmeyya,
nissaggiyaṃ pācittiyan”</strong>
ti. (<em>30</em>:<strong>49</strong>)</p>
<ul>
<li>
<a class="ms" id="p_1V_2424"></a>
<a class="msdiv" id="msdiv659"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_1V_2425"></a>
<a class="sc" id="5"></a>
<span class="term">Jānāti</span>
<span class="gloss">nāma sāmaṃ vā jānāti aññe vā tassa ārocenti so vā āroceti.</span>
nāma sāmaṃ vā jānāti aññe vā tassa ārocenti so vā āroceti.</li>
</ul>
<ul>
<li>
<a class="ms" id="p_1V_2426"></a>
<a class="sc" id="6"></a>
<span class="term">Saṃghikaṃ</span>
<span class="gloss">nāma saṃghassa dinnaṃ hoti pariccattaṃ.</span>
nāma saṃghassa dinnaṃ hoti pariccattaṃ.</li>
</ul>
<ul>
<li>
<a class="ms" id="p_1V_2427"></a>
<a class="sc" id="7"></a>
<span class="term">Lābho</span>
<span class="gloss">nāma
cīvarapiṇḍapātasenāsanagilānappaccayabhesajjaparikkhārā. Antamaso cuṇṇapiṇḍopi,
dantakaṭṭhampi, dasikasuttampi.</span>
nāma cīvarapiṇḍapātasenāsanagilānappaccayabhesajjaparikkhārā. Antamaso
cuṇṇapiṇḍopi, dantakaṭṭhampi, dasikasuttampi.</li>
</ul>
<ul>
<li>
<a class="ms" id="p_1V_2428"></a>
<a class="sc" id="8"></a>
<span class="term">Pariṇataṃ</span>
<span class="gloss">nāma dassāma karissāmāti vācā bhinnā hoti.</span>
nāma dassāma karissāmāti vācā bhinnā hoti.</li>
</ul>
<p>
<a class="ms" id="p_1V_2429"></a>
<a class="sc" id="9"></a>
Attano pariṇāmeti, payoge dukkaṭaṃ. Paṭilābhena nissaggiyaṃ hoti.
Nissajjitabbaṃ saṃghassa vā gaṇassa vā puggalassa vā. Evañca pana, bhikkhave,
nissajjitabbaṃ…pe…  “idaṃ me, bhante, jānaṃ saṃghikaṃ lābhaṃ pariṇataṃ attano
pariṇāmitaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…
dadeyyunti…pe…  āyasmato dammīti.</p>
<p>
<a class="ms" id="p_1V_2430"></a>
<a class="msdiv" id="msdiv660"></a>
<a class="sc" id="10"></a>
Pariṇate pariṇatasaññī attano pariṇāmeti, nissaggiyaṃ pācittiyaṃ.</p>
<p>
<a class="ms" id="p_1V_2431"></a>
<a class="sc" id="11"></a>
Pariṇate vematiko attano pariṇāmeti, āpatti dukkaṭassa. Pariṇate apariṇatasaññī
attano pariṇāmeti, anāpatti. Saṃghassa pariṇataṃ aññasaṃghassa vā cetiyassa vā
pariṇāmeti, āpatti dukkaṭassa. Cetiyassa pariṇataṃ aññacetiyassa vā saṃghassa
vā puggalassa vā pariṇāmeti, āpatti dukkaṭassa. Puggalassa pariṇataṃ
aññapuggalassa vā saṃghassa vā cetiyassa vā pariṇāmeti, āpatti dukkaṭassa.
Apariṇate pariṇatasaññī, āpatti dukkaṭassa. Apariṇate vematiko, āpatti
dukkaṭassa. Apariṇate apariṇatasaññī, anāpatti.</p>
<p>
<a class="ms" id="p_1V_2432"></a>
<a class="msdiv" id="msdiv661"></a>
<a class="sc" id="12"></a>
Anāpatti—  kattha demāti pucchiyamāno yattha tumhākaṃ deyyadhammo paribhogaṃ vā
labheyya paṭisaṅkhāraṃ vā labheyya ciraṭṭhitiko vā assa yattha vā pana
tumhākaṃ cittaṃ pasīdati tattha dethāti bhaṇati, ummattakassa, ādikammikassāti.</p>
<p class="endsutta">
<a class="ms" id="p_1V_2433"></a>
<a class="sc" id="13"></a>
Pariṇatasikkhāpadaṃ niṭṭhitaṃ dasamaṃ.<br>
Pattavaggo tatiyo.</p>
<p class="SUMMARY">
<a class="ms" id="p_1V_2434"></a>
<a class="sc" id="14"></a>
Tassuddānaṃ</p>
<blockquote class="uddanagatha">
<a class="ms" id="p_1V_2435"></a>
<p>
<a class="sc" id="15"></a>
Dve ca pattāni bhesajjaṃ,
<br>
vassikā dānapañcamaṃ;<br>
Sāmaṃ vāyāpanacceko,<br>
sāsaṅkaṃ saṃghikena cāti.<br>
</p>
</blockquote>
<p>
<a class="ms" id="p_1V_2436"></a>
<a class="msdiv" id="msdiv662"></a>
<a class="sc" id="16"></a>
“Uddiṭṭhā kho, āyasmanto, tiṃsa nissaggiyā pācittiyā dhammā. Tatthāyasmante
pucchāmi—  ‘kaccittha parisuddhā’? Dutiyampi pucchāmi—  ‘kaccittha parisuddhā’?
Tatiyampi pucchāmi—  ‘kaccittha parisuddhā’? Parisuddhetthāyasmanto, tasmā
tuṇhī, evametaṃ dhārayāmī”ti.</p>
<p class="ENDH3">
<a class="ms" id="p_1V_2437"></a>
<a class="sc" id="17"></a>
Nissaggiyakaṇḍaṃ niṭṭhitaṃ.</p>
<p class="ENDBOOK">
<a class="ms" id="p_1V_2438"></a>
<a class="sc" id="18"></a>
Pārājikapāḷi niṭṭhitā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>