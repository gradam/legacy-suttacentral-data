<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc41">
<article>
<hgroup>
<h1>Acelakasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Acelakavagga</span><span class="hidden">Acelakasikkhāpada</span>
<p>
<a class="ms" id="p_2V_866"></a>
<a class="msdiv" id="msdiv269"></a>
<a class="sc" id="1"></a>
Tena samayena buddho bhagavā vesāliyaṃ viharati mahāvane kūṭāgārasālāyaṃ. Tena
kho pana samayena saṃghassa khādanīyaṃ ussannaṃ hoti. Atha kho āyasmā ānando
bhagavato etamatthaṃ ārocesi. “Tenahānanda, vighāsādānaṃ pūvaṃ dehī”ti. “Evaṃ,
bhante”ti kho āyasmā ānando bhagavato paṭissuṇitvā vighāsāde paṭipāṭiyā
nisīdāpetvā ekekaṃ pūvaṃ dento aññatarissā paribbājikāya ekaṃ maññamāno dve
pūve adāsi. Sāmantā paribbājikāyo taṃ paribbājikaṃ etadavocuṃ—  “jāro te eso
samaṇo”ti. “Na me so samaṇo jāro, ekaṃ maññamāno dve pūve adāsī”ti. Dutiyampi
kho…pe…  tatiyampi kho āyasmā ānando ekekaṃ pūvaṃ dento tassāyeva paribbājikāya
ekaṃ maññamāno dve pūve adāsi. Sāmantā paribbājikāyo taṃ paribbājikaṃ
etadavocuṃ—  “jāro te eso samaṇo”ti. “Na me so samaṇo jāro, ekaṃ maññamāno dve
pūve adāsī”ti. “Jāro na jāro”ti bhaṇḍiṃsu. Aññataropi ājīvako parivesanaṃ
agamāsi. Aññataro bhikkhu pahūtena sappinā odanaṃ madditvā tassa ājīvakassa
mahantaṃ piṇḍaṃ adāsi. Atha kho so ājīvako taṃ piṇḍaṃ ādāya agamāsi. Aññataro
ājīvako taṃ ājīvakaṃ etadavoca—  “kuto tayā, āvuso, piṇḍo laddho”ti?
“Tassāvuso, samaṇassa gotamassa muṇḍagahapatikassa parivesanāya laddho”ti.</p>
<p>
<a class="ms" id="p_2V_867"></a>
<a class="sc" id="2"></a>
Assosuṃ kho upāsakā tesaṃ ājīvakānaṃ imaṃ kathāsallāpaṃ. Atha kho te upāsakā
yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ
nisīdiṃsu. Ekamantaṃ nisinnā kho te upāsakā bhagavantaṃ etadavocuṃ—   “ime,
bhante, titthiyā avaṇṇakāmā buddhassa avaṇṇakāmā dhammassa avaṇṇakāmā
saṃghassa. Sādhu, bhante, ayyā titthiyānaṃ sahatthā na dadeyyun”ti. Atha kho
bhagavā te upāsake dhammiyā kathāya sandassesi samādapesi samuttejesi
sampahaṃsesi. Atha kho te upāsakā bhagavatā dhammiyā kathāya sandassitā
samādapitā samuttejitā sampahaṃsitā uṭṭhāyāsanā bhagavantaṃ abhivādetvā
padakkhiṇaṃ katvā pakkamiṃsu. Atha kho bhagavā etasmiṃ nidāne etasmiṃ pakaraṇe
dhammiṃ kathaṃ katvā bhikkhū āmantesi—  “tena hi, bhikkhave, bhikkhūnaṃ
sikkhāpadaṃ paññapessāmi dasa atthavase paṭicca—  saṃghasuṭṭhutāya,
saṃghaphāsutāya…pe…  saddhammaṭṭhitiyā, vinayānuggahāya. Evañca pana,
bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_868"></a>
<a class="msdiv" id="msdiv270"></a>
<a class="sc" id="3"></a>
<strong>“Yo pana bhikkhu acelakassa vā paribbājakassa vā paribbājikāya vā
sahatthā khādanīyaṃ vā bhojanīyaṃ vā dadeyya, pācittiyan”</strong>
ti. (<em>41</em>:<strong>90</strong>)</p>
<ul>
<li>
<a class="ms" id="p_2V_869"></a>
<a class="msdiv" id="msdiv271"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_870"></a>
<a class="sc" id="5"></a>
<span class="term">Acelako</span>
<span class="gloss">nāma yo koci paribbājakasamāpanno naggo.</span>
nāma yo koci paribbājakasamāpanno naggo.</li>
</ul>
<ul>
<li>
<a class="ms" id="p_2V_871"></a>
<a class="sc" id="6"></a>
<span class="term">Paribbājako</span>
<span class="gloss">nāma bhikkhuñca sāmaṇerañca ṭhapetvā yo koci
paribbājakasamāpanno.</span>
nāma bhikkhuñca sāmaṇerañca ṭhapetvā yo koci paribbājakasamāpanno.</li>
</ul>
<ul>
<li>
<a class="ms" id="p_2V_872"></a>
<a class="sc" id="7"></a>
<span class="term">Paribbājikā</span>
<span class="gloss">nāma bhikkhuniñca sikkhamānañca sāmaṇeriñca ṭhapetvā yā
kāci paribbājikasamāpannā.</span>
nāma bhikkhuniñca sikkhamānañca sāmaṇeriñca ṭhapetvā yā kāci
paribbājikasamāpannā.</li>
</ul>
<ul>
<li>
<a class="ms" id="p_2V_873"></a>
<a class="sc" id="8"></a>
<span class="term">Khādanīyaṃ</span>
<span class="gloss">nāma pañca bhojanāni—  udakadantaponaṃ ṭhapetvā avasesaṃ
khādanīyaṃ nāma.</span>
nāma pañca bhojanāni—  udakadantaponaṃ ṭhapetvā avasesaṃ khādanīyaṃ nāma.</li>
</ul>
<ul>
<li>
<a class="ms" id="p_2V_874"></a>
<a class="sc" id="9"></a>
<span class="term">Bhojanīyaṃ</span>
<span class="gloss">nāma pañca bhojanāni—  odano, kummāso, sattu, maccho,
maṃsaṃ.</span>
nāma pañca bhojanāni—  odano, kummāso, sattu, maccho, maṃsaṃ.</li>
</ul>
<ul>
<li>
<a class="ms" id="p_2V_875"></a>
<a class="sc" id="10"></a>
<span class="term">Dadeyyā</span>
<span class="gloss">ti kāyena vā kāyapaṭibaddhena vā nissaggiyena vā deti,
āpatti pācittiyassa.</span>ti kāyena vā kāyapaṭibaddhena vā nissaggiyena vā
deti, āpatti pācittiyassa.</li>
</ul>
<p>
<a class="ms" id="p_2V_876"></a>
<a class="msdiv" id="msdiv272"></a>
<a class="sc" id="11"></a>
Titthiye titthiyasaññī sahatthā khādanīyaṃ vā bhojanīyaṃ vā deti, āpatti
pācittiyassa. Titthiye vematiko sahatthā khādanīyaṃ vā bhojanīyaṃ vā deti,
āpatti pācittiyassa. Titthiye atitthiyasaññī sahatthā khādanīyaṃ vā bhojanīyaṃ
vā deti, āpatti pācittiyassa.</p>
<p>
<a class="ms" id="p_2V_877"></a>
<a class="sc" id="12"></a>
Udakadantaponaṃ deti, āpatti dukkaṭassa. Atitthiye titthiyasaññī, āpatti
dukkaṭassa. Atitthiye vematiko, āpatti dukkaṭassa. Atitthiye atitthiyasaññī,
anāpatti.</p>
<p>
<a class="ms" id="p_2V_878"></a>
<a class="msdiv" id="msdiv273"></a>
<a class="sc" id="13"></a>
Anāpatti—  dāpeti na deti, upanikkhipitvā deti, bāhirālepaṃ deti, ummattakassa,
ādikammikassāti.</p>
<p class="endsutta">
<a class="ms" id="p_2V_879"></a>
<a class="sc" id="14"></a>
Acelakasikkhāpadaṃ niṭṭhitaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>