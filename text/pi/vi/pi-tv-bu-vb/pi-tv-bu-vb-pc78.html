<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc78">
<article>
<hgroup>
<h1>Upassutisikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Sahadhammikavagga</span><span class="hidden">Upassutisikkhāpada</span>
<p>
<a class="ms" id="p_2V_1391"></a>
<a class="msdiv" id="msdiv469"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū pesalehi bhikkhūhi saddhiṃ
bhaṇḍanti. Pesalā bhikkhū evaṃ vadanti—  “alajjino ime, āvuso, chabbaggiyā
bhikkhū. Na sakkā imehi saha bhaṇḍitun”ti. Chabbaggiyā bhikkhū evaṃ vadanti—
“kissa tumhe, āvuso, amhe alajjivādena pāpethā”ti? “Kahaṃ pana tumhe, āvuso,
assutthā”ti? “Mayaṃ āyasmantānaṃ upassutiṃ tiṭṭhamhā”ti.</p>
<p>
<a class="ms" id="p_2V_1392"></a>
<a class="sc" id="2"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū bhikkhūnaṃ bhaṇḍanajātānaṃ kalahajātānaṃ vivādāpannānaṃ
upassutiṃ tiṭṭhissantī”ti…pe…  “saccaṃ kira tumhe, bhikkhave, bhikkhūnaṃ
bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhathā”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tumhe, moghapurisā,
bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhissatha.
Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_2V_1393"></a>
<a class="msdiv" id="msdiv470"></a>
<a class="sc" id="3"></a>
<strong>“Yo pana bhikkhu bhikkhūnaṃ bhaṇḍanajātānaṃ kalahajātānaṃ
vivādāpannānaṃ upassutiṃ tiṭṭheyya—  ‘yaṃ ime bhaṇissanti taṃ sossāmī’ti
etadeva paccayaṃ karitvā anaññaṃ, pācittiyan”</strong>
ti. (<em>78</em>:<strong>127</strong>)</p>
<ul>
<li>
<a class="ms" id="p_2V_1394"></a>
<a class="msdiv" id="msdiv471"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1395"></a>
<a class="sc" id="5"></a>
<span class="term">Bhikkhūnan</span>
<span class="gloss">ti aññesaṃ bhikkhūnaṃ.</span>ti aññesaṃ bhikkhūnaṃ.</li>
</ul>
<ul>
<li>
<a class="ms" id="p_2V_1396"></a>
<a class="sc" id="6"></a>
<span class="term">Bhaṇḍanajātānaṃ kalahajātānaṃ vivādāpannānan</span>
<span class="gloss">ti adhikaraṇajātānaṃ.</span>ti adhikaraṇajātānaṃ.</li>
</ul>
<ul>
<li>
<a class="ms" id="p_2V_1397"></a>
<a class="sc" id="7"></a>
<span class="term">Upassutiṃ tiṭṭheyyā</span>
<span class="gloss">ti “imesaṃ sutvā codessāmi sāressāmi paṭicodessāmi
paṭisāressāmi maṅkū karissāmī”ti gacchati, āpatti dukkaṭassa. Yattha ṭhito
suṇāti, āpatti pācittiyassa. Pacchato gacchanto turito gacchati sossāmīti,
āpatti dukkaṭassa. Yattha ṭhito suṇāti, āpatti pācittiyassa. Purato gacchanto
ohiyyati sossāmīti, āpatti dukkaṭassa. Yattha ṭhito suṇāti, āpatti
pācittiyassa. Bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā
mantentaṃ ukkāsitabbaṃ, vijānāpetabbaṃ, no ce ukkāseyya vā vijānāpeyya vā,
āpatti pācittiyassa.</span>ti “imesaṃ sutvā codessāmi sāressāmi paṭicodessāmi
paṭisāressāmi maṅkū karissāmī”ti gacchati, āpatti dukkaṭassa. Yattha ṭhito
suṇāti, āpatti pācittiyassa. Pacchato gacchanto turito gacchati sossāmīti,
āpatti dukkaṭassa. Yattha ṭhito suṇāti, āpatti pācittiyassa. Purato gacchanto
ohiyyati sossāmīti, āpatti dukkaṭassa. Yattha ṭhito suṇāti, āpatti
pācittiyassa. Bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā
mantentaṃ ukkāsitabbaṃ, vijānāpetabbaṃ, no ce ukkāseyya vā vijānāpeyya vā,
āpatti pācittiyassa.</li>
</ul>
<ul>
<li>
<a class="ms" id="p_2V_1398"></a>
<a class="sc" id="8"></a>
<span class="term">Etadeva paccayaṃ karitvā anaññan</span>
<span class="gloss">ti na añño koci paccayo hoti upassutiṃ tiṭṭhituṃ.</span>ti
na añño koci paccayo hoti upassutiṃ tiṭṭhituṃ.</li>
</ul>
<p>
<a class="ms" id="p_2V_1399"></a>
<a class="msdiv" id="msdiv472"></a>
<a class="sc" id="9"></a>
Upasampanne upasampannasaññī upassutiṃ tiṭṭhati, āpatti pācittiyassa.
Upasampanne vematiko upassutiṃ tiṭṭhati, āpatti pācittiyassa. Upasampanne
anupasampannasaññī upassutiṃ tiṭṭhati, āpatti pācittiyassa.</p>
<p>
<a class="ms" id="p_2V_1400"></a>
<a class="sc" id="10"></a>
Anupasampannassa upassutiṃ tiṭṭhati, āpatti dukkaṭassa. Anupasampanne
upasampannasaññī, āpatti dukkaṭassa. Anupasampanne vematiko, āpatti dukkaṭassa.
Anupasampanne anupasampannasaññī, āpatti dukkaṭassa.</p>
<p>
<a class="ms" id="p_2V_1401"></a>
<a class="msdiv" id="msdiv473"></a>
<a class="sc" id="11"></a>
Anāpatti—  “imesaṃ sutvā oramissāmi viramissāmi vūpasamissāmi attānaṃ
parimocessāmī”ti gacchati, ummattakassa, ādikammikassāti.</p>
<p class="endsutta">
<a class="ms" id="p_2V_1402"></a>
<a class="sc" id="12"></a>
Upassutisikkhāpadaṃ niṭṭhitaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>