<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pd3">
<article>
<div class="hgroup">
<h1>Tatiyapāṭidesanīyasikkhāpada</h1>
</div>
<span class="hidden">Mahāvibhaṅga</span><span class="hidden">Pāṭidesanīyakaṇḍa</span><span class="hidden">Tatiyapāṭidesanīyasikkhāpada</span>
<p>
<a class="ms" id="p_2V_1627"></a>
<a class="msdiv" id="msdiv562"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena sāvatthiyaṃ aññataraṃ kulaṃ ubhatopasannaṃ hoti.
Saddhāya vaḍḍhati, bhogena hāyati, yaṃ tasmiṃ kule uppajjati purebhattaṃ
khādanīyaṃ vā bhojanīyaṃ vā taṃ sabbaṃ bhikkhūnaṃ vissajjetvā appekadā anasitā
acchanti. Manussā ujjhāyanti khiyyanti vipācenti—  “kathañhi nāma samaṇā
sakyaputtiyā na mattaṃ jānitvā paṭiggahessanti. Ime imesaṃ datvā appekadā
anasitā acchantī”ti.</p>
<p>
<a class="ms" id="p_2V_1628"></a>
<a class="sc" id="2"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ
nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi,
bhikkhave, yaṃ kulaṃ saddhāya vaḍḍhati, bhogena hāyati evarūpassa kulassa
ñattidutiyena kammena sekkhasammutiṃ dātuṃ. Evañca pana, bhikkhave, dātabbā.
Byattena bhikkhunā paṭibalena saṃgho ñāpetabbo— </p>
<p>
<a class="ms" id="p_2V_1629"></a>
<a class="msdiv" id="msdiv563"></a>
<a class="sc" id="3"></a>
‘Suṇātu me, bhante, saṃgho. Itthannāmaṃ kulaṃ saddhāya vaḍḍhati, bhogena
hāyati. Yadi saṃghassa pattakallaṃ, saṃgho itthannāmassa kulassa sekkhasammutiṃ
dadeyya. Esā ñatti.</p>
<p>
<a class="ms" id="p_2V_1630"></a>
<a class="sc" id="4"></a>
Suṇātu me, bhante, saṃgho. Itthannāmaṃ kulaṃ saddhāya vaḍḍhati, bhogena hāyati.
Saṃgho itthannāmassa kulassa sekkhasammutiṃ deti. Yassāyasmato khamati
itthannāmassa kulassa sekkhasammutiyā dānaṃ, so tuṇhassa; yassa nakkhamati, so
bhāseyya.</p>
<p>
<a class="ms" id="p_2V_1631"></a>
<a class="sc" id="5"></a>
Dinnā saṃghena itthannāmassa kulassa sekkhasammuti. Khamati saṃghassa, tasmā
tuṇhī, evametaṃ dhārayāmī’ti.</p>
<p>
<a class="ms" id="p_2V_1632"></a>
<a class="sc" id="6"></a>
Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1633"></a>
<a class="sc" id="7"></a>
<strong>“Yāni kho pana tāni sekkhasammatāni kulāni, yo pana bhikkhu tathārūpesu
sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā
khādeyya vā bhuñjeyya vā, paṭidesetabbaṃ tena bhikkhunā—  ‘gārayhaṃ, āvuso,
dhammaṃ āpajjiṃ asappāyaṃ pāṭidesanīyaṃ taṃ paṭidesemī’”</strong>
ti.</p>
<p>
<a class="ms" id="p_2V_1634"></a>
<a class="sc" id="8"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1635"></a>
<a class="msdiv" id="msdiv564"></a>
<a class="sc" id="9"></a>
Tena kho pana samayena sāvatthiyaṃ ussavo hoti. Manussā bhikkhū nimantetvā
bhojenti. Tampi kho kulaṃ bhikkhū nimantesi. Bhikkhū kukkuccāyantā
nādhivāsenti—  “paṭikkhittaṃ bhagavatā sekkhasammatesu kulesu khādanīyaṃ vā
bhojanīyaṃ vā sahatthā paṭiggahetvā khādituṃ bhuñjitun”ti. Te ujjhāyanti
khiyyanti vipācenti—  “kiṃ nu kho nāma amhākaṃ jīvitena yaṃ ayyā amhākaṃ na
paṭiggaṇhantī”ti.</p>
<p>
<a class="ms" id="p_2V_1636"></a>
<a class="sc" id="10"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ
nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi,
bhikkhave, nimantitena sekkhasammatesu kulesu khādanīyaṃ vā bhojanīyaṃ vā
sahatthā paṭiggahetvā khādituṃ bhuñjituṃ. Evañca pana, bhikkhave, imaṃ
sikkhāpadaṃ uddiseyyātha— </p>
<ul>
<li>
<a class="ms" id="p_2V_1637"></a>
<a class="sc" id="11"></a>
<span class="term">“Yāni kho pana tāni sekkhasammatāni kulāni, yo pana bhikkhu
tathārūpesu sekkhasammatesu kulesu pubbe animantito khādanīyaṃ vā bhojanīyaṃ vā
sahatthā paṭiggahetvā khādeyya vā bhuñjeyya vā</span>
<span class="gloss">, </span>,
<span class="term">paṭidesetabbaṃ tena bhikkhunā—  ‘gārayhaṃ, āvuso, dhammaṃ
āpajjiṃ asappāyaṃ pāṭidesanīyaṃ, taṃ paṭidesemī’”</span>
<span class="gloss">ti.</span>ti.</li>
</ul>
<p>
<a class="ms" id="p_2V_1638"></a>
<a class="sc" id="12"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1639"></a>
<a class="msdiv" id="msdiv565"></a>
<a class="sc" id="13"></a>
Tena kho pana samayena aññataro bhikkhu tassa kulassa kulūpako hoti. Atha kho
so bhikkhu pubbaṇhasamayaṃ nivāsetvā pattacīvaramādāya yena taṃ kulaṃ
tenupasaṅkami; upasaṅkamitvā paññatte āsane nisīdi. Tena kho pana samayena so
bhikkhu gilāno hoti. Atha kho te manussā taṃ bhikkhuṃ etadavocuṃ—  “bhuñjatha,
bhante”ti. Atha kho so bhikkhu—  “bhagavatā paṭikkhittaṃ animantitena
sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā
khādituṃ bhuñjitun”ti kukkuccāyanto na paṭiggahesi; nāsakkhi piṇḍāya carituṃ;
chinnabhatto ahosi.</p>
<p>
<a class="ms" id="p_2V_1640"></a>
<a class="sc" id="14"></a>
Atha kho so bhikkhu ārāmaṃ gantvā bhikkhūnaṃ etamatthaṃ ārocesi. Bhikkhū
bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe
dhammiṃ kathaṃ katvā bhikkhū āmantesi—  “anujānāmi, bhikkhave, gilānena
bhikkhunā sekkhasammatesu kulesu khādanīyaṃ vā bhojanīyaṃ vā sahatthā
paṭiggahetvā khādituṃ bhuñjituṃ. Evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_1641"></a>
<a class="msdiv" id="msdiv566"></a>
<a class="sc" id="15"></a>
<strong>“Yāni kho pana tāni sekkhasammatāni kulāni, yo pana bhikkhu tathārūpesu
sekkhasammatesu kulesu pubbe animantito agilāno khādanīyaṃ vā bhojanīyaṃ vā
sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—
‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</strong>
ti. (<em>3</em>:<strong>144</strong>)</p>
<ul>
<li>
<a class="ms" id="p_2V_1642"></a>
<a class="msdiv" id="msdiv567"></a>
<a class="sc" id="16"></a>
<span class="term">Yāni kho pana tāni sekkhasammatāni kulānī</span>
<span class="gloss">ti sekkhasammataṃ nāma kulaṃ yaṃ kulaṃ saddhāya vaḍḍhati,
bhogena hāyati. Evarūpassa kulassa ñattidutiyena kammena sekkhasammuti dinnā
hoti.</span>ti sekkhasammataṃ nāma kulaṃ yaṃ kulaṃ saddhāya vaḍḍhati, bhogena
hāyati. Evarūpassa kulassa ñattidutiyena kammena sekkhasammuti dinnā hoti.</li>
</ul>
<ul>
<li>
<a class="ms" id="p_2V_1643"></a>
<a class="sc" id="17"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1644"></a>
<a class="sc" id="18"></a>
<span class="term">Tathārūpesu sekkhasammatesu kulesū</span>
<span class="gloss">ti evarūpesu sekkhasammatesu kulesu.</span>ti evarūpesu
sekkhasammatesu kulesu.</li>
</ul>
<ul>
<li>
<a class="ms" id="p_2V_1645"></a>
<a class="sc" id="19"></a>
<span class="term">Animantito</span>
<span class="gloss">nāma ajjatanāya vā svātanāya vā animantito, gharūpacāraṃ
okkamante nimanteti, eso animantito nāma.</span>
nāma ajjatanāya vā svātanāya vā animantito, gharūpacāraṃ okkamante nimanteti,
eso animantito nāma.</li>
</ul>
<ul>
<li>
<a class="ms" id="p_2V_1646"></a>
<a class="sc" id="20"></a>
<span class="term">Nimantito</span>
<span class="gloss">nāma ajjatanāya vā svātanāya vā nimantito, gharūpacāraṃ
anokkamante nimanteti, eso nimantito nāma.</span>
nāma ajjatanāya vā svātanāya vā nimantito, gharūpacāraṃ anokkamante nimanteti,
eso nimantito nāma.</li>
</ul>
<ul>
<li>
<a class="ms" id="p_2V_1647"></a>
<a class="sc" id="21"></a>
<span class="term">Agilāno</span>
<span class="gloss">nāma sakkoti piṇḍāya carituṃ.</span>
nāma sakkoti piṇḍāya carituṃ.</li>
</ul>
<ul>
<li>
<a class="ms" id="p_2V_1648"></a>
<a class="sc" id="22"></a>
<span class="term">Gilāno</span>
<span class="gloss">nāma na sakkoti piṇḍāya carituṃ.</span>
nāma na sakkoti piṇḍāya carituṃ.</li>
</ul>
<ul>
<li>
<a class="ms" id="p_2V_1649"></a>
<a class="sc" id="23"></a>
<span class="term">Khādanīyaṃ</span>
<span class="gloss">nāma pañca bhojanāni—  yāmakālikaṃ sattāhakālikaṃ
yāvajīvikaṃ ṭhapetvā avasesaṃ khādanīyaṃ nāma.</span>
nāma pañca bhojanāni—  yāmakālikaṃ sattāhakālikaṃ yāvajīvikaṃ ṭhapetvā avasesaṃ
khādanīyaṃ nāma.</li>
</ul>
<ul>
<li>
<a class="ms" id="p_2V_1650"></a>
<a class="sc" id="24"></a>
<span class="term">Bhojanīyaṃ</span>
<span class="gloss">nāma pañca bhojanāni—  odano, kummāso, sattu, maccho,
maṃsaṃ.</span>
nāma pañca bhojanāni—  odano, kummāso, sattu, maccho, maṃsaṃ.</li>
</ul>
<p>
<a class="ms" id="p_2V_1651"></a>
<a class="sc" id="25"></a>
Animantito agilāno “khādissāmi bhuñjissāmī”ti paṭiggaṇhāti, āpatti dukkaṭassa.
Ajjhohāre ajjhohāre āpatti pāṭidesanīyassa.</p>
<p>
<a class="ms" id="p_2V_1652"></a>
<a class="msdiv" id="msdiv568"></a>
<a class="sc" id="26"></a>
Sekkhasammate sekkhasammatasaññī animantito agilāno khādanīyaṃ vā bhojanīyaṃ vā
sahatthā paṭiggahetvā khādati vā bhuñjati vā, āpatti pāṭidesanīyassa.
Sekkhasammate vematiko…pe…  sekkhasammate asekkhasammatasaññī animantito
agilāno khādanīyaṃ vā bhojanīyaṃ vā sahatthā paṭiggahetvā khādati vā bhuñjati
vā, āpatti pāṭidesanīyassa.</p>
<p>
<a class="ms" id="p_2V_1653"></a>
<a class="sc" id="27"></a>
Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti
dukkaṭassa. Ajjhohāre ajjhohāre āpatti dukkaṭassa. Asekkhasammate
sekkhasammatasaññī, āpatti dukkaṭassa. Asekkhasammate vematiko, āpatti
dukkaṭassa. Asekkhasammate asekkhasammatasaññī, anāpatti.</p>
<p>
<a class="ms" id="p_2V_1654"></a>
<a class="msdiv" id="msdiv569"></a>
<a class="sc" id="28"></a>
Anāpatti—  nimantitassa, gilānassa, nimantitassa vā gilānassa vā sesakaṃ
bhuñjati, aññesaṃ bhikkhā tattha paññattā hoti, gharato nīharitvā denti,
niccabhatte, salākabhatte, pakkhike, uposathike, pāṭipadike, yāmakālikaṃ
sattāhakālikaṃ yāvajīvikaṃ—  “sati paccaye paribhuñjā”ti deti, ummattakassa,
ādikammikassāti.</p>
<p class="endsutta">
<a class="ms" id="p_2V_1655"></a>
<a class="sc" id="29"></a>
Tatiyapāṭidesanīyasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>