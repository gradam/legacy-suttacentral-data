<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc73">
<article>
<div class="hgroup">
<h1>Mohanasikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Sahadhammikavagga</span><span class="hidden">Mohanasikkhāpada</span>
<p>
<a class="ms" id="p_2V_1329"></a>
<a class="msdiv" id="msdiv443"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū anācāraṃ ācaritvā “aññāṇakena
āpannāti jānantū”ti pātimokkhe uddissamāne evaṃ vadanti—  “idāneva kho mayaṃ
jānāma, ayampi kira dhammo suttāgato suttapariyāpanno anvaddhamāsaṃ uddesaṃ
āgacchatī”ti.</p>
<p>
<a class="ms" id="p_2V_1330"></a>
<a class="sc" id="2"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū pātimokkhe uddissamāne evaṃ vakkhanti—  ‘idāneva kho mayaṃ
jānāma, ayampi kira dhammo suttāgato suttapariyāpanno anvaddhamāsaṃ uddesaṃ
āgacchatī’”ti…pe…  “saccaṃ kira tumhe, bhikkhave, pātimokkhe uddissamāne evaṃ
vadetha—  ‘idāneva kho mayaṃ jānāma, ayampi kira dhammo suttāgato
suttapariyāpanno anvaddhamāsaṃ uddesaṃ āgacchatī’”ti? “Saccaṃ, bhagavā”ti.
Vigarahi buddho bhagavā…pe…  kathañhi nāma tumhe, moghapurisā, pātimokkhe
uddissamāne evaṃ vakkhatha—  ‘idāneva kho mayaṃ jānāma, ayampi kira dhammo
suttāgato suttapariyāpanno anvaddhamāsaṃ uddesaṃ āgacchatī’ti. Netaṃ,
moghapurisā, appasannānaṃ vā pasādāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_2V_1331"></a>
<a class="msdiv" id="msdiv444"></a>
<a class="sc" id="3"></a>
<strong>“Yo pana bhikkhu anvaddhamāsaṃ pātimokkhe uddissamāne evaṃ vadeyya—
‘idāneva kho ahaṃ jānāmi, ayampi kira dhammo suttāgato suttapariyāpanno
anvaddhamāsaṃ uddesaṃ āgacchatī’ti. Tañce bhikkhuṃ aññe bhikkhū jāneyyuṃ
nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana
vādo bhiyyo, na ca tassa bhikkhuno aññāṇakena mutti atthi, yañca tattha āpattiṃ
āpanno tañca yathādhammo kāretabbo, uttari cassa moho āropetabbo—  ‘tassa te,
āvuso, alābhā, tassa te dulladdhaṃ, yaṃ tvaṃ pātimokkhe uddissamāne na sādhukaṃ
aṭṭhiṃ katvā manasi karosī’ti. Idaṃ tasmiṃ mohanake pācittiyan”</strong>
ti. (<em>73</em>:<strong>122</strong>)</p>
<ul>
<li>
<a class="ms" id="p_2V_1332"></a>
<a class="msdiv" id="msdiv445"></a>
<a class="sc" id="4"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1333"></a>
<a class="sc" id="5"></a>
<span class="term">Anvaddhamāsan</span>
<span class="gloss">ti anuposathikaṃ.</span>ti anuposathikaṃ.</li>
</ul>
<ul>
<li>
<a class="ms" id="p_2V_1334"></a>
<a class="sc" id="6"></a>
<span class="term">Pātimokkhe uddissamāne</span>
<span class="gloss">ti uddisante.</span>ti uddisante.</li>
</ul>
<ul>
<li>
<a class="ms" id="p_2V_1335"></a>
<a class="sc" id="7"></a>
<span class="term">Evaṃ vadeyyā</span>
<span class="gloss">ti anācāraṃ ācaritvā—  “aññāṇakena āpannoti jānantū”ti
pātimokkhe uddissamāne evaṃ vadeti—  “idāneva kho ahaṃ jānāmi, ayampi kira
dhammo suttāgato suttapariyāpanno anvaddhamāsaṃ uddesaṃ āgacchatī”ti, āpatti
dukkaṭassa.</span>ti anācāraṃ ācaritvā—  “aññāṇakena āpannoti jānantū”ti
pātimokkhe uddissamāne evaṃ vadeti—  “idāneva kho ahaṃ jānāmi, ayampi kira
dhammo suttāgato suttapariyāpanno anvaddhamāsaṃ uddesaṃ āgacchatī”ti, āpatti
dukkaṭassa.</li>
</ul>
<p>
<a class="ms" id="p_2V_1336"></a>
<a class="sc" id="8"></a>
Tañce mohetukāmaṃ bhikkhuṃ aññe bhikkhū jāneyyuṃ nisinnapubbaṃ iminā bhikkhunā
dvattikkhattuṃ pātimokkhe uddissamāne, ko pana vādo bhiyyo, na ca tassa
bhikkhuno aññāṇakena mutti atthi, yañca tattha āpattiṃ āpanno, tañca
yathādhammo kāretabbo, uttari cassa moho āropetabbo. “Evañca pana, bhikkhave,
āropetabbo. Byattena bhikkhunā paṭibalena saṃgho ñāpetabbo— </p>
<p>
<a class="ms" id="p_2V_1337"></a>
<a class="msdiv" id="msdiv446"></a>
<a class="sc" id="9"></a>
‘Suṇātu me, bhante, saṃgho. Ayaṃ itthannāmo bhikkhu pātimokkhe uddissamāne na
sādhukaṃ aṭṭhiṃ katvā manasi karoti. Yadi saṃghassa pattakallaṃ, saṃgho
itthannāmassa bhikkhuno mohaṃ āropeyya. Esā ñatti.</p>
<p>
<a class="ms" id="p_2V_1338"></a>
<a class="sc" id="10"></a>
Suṇātu me, bhante, saṃgho. Ayaṃ itthannāmo bhikkhu pātimokkhe uddissamāne na
sādhukaṃ aṭṭhiṃ katvā manasi karoti. Saṃgho itthannāmassa bhikkhuno mohaṃ
āropeti. Yassāyasmato khamati itthannāmassa bhikkhuno mohassa āropanā, so
tuṇhassa; yassa nakkhamati, so bhāseyya.</p>
<p>
<a class="ms" id="p_2V_1339"></a>
<a class="sc" id="11"></a>
Āropito saṃghena itthannāmassa bhikkhuno moho. Khamati saṃghassa, tasmā tuṇhī,
evametaṃ dhārayāmī’”ti.</p>
<p>
<a class="ms" id="p_2V_1340"></a>
<a class="sc" id="12"></a>
Anāropite mohe moheti, āpatti dukkaṭassa. Āropite mohe moheti, āpatti
pācittiyassa.</p>
<p>
<a class="ms" id="p_2V_1341"></a>
<a class="msdiv" id="msdiv447"></a>
<a class="sc" id="13"></a>
Dhammakamme dhammakammasaññī moheti, āpatti pācittiyassa. Dhammakamme vematiko
moheti, āpatti pācittiyassa. Dhammakamme adhammakammasaññī moheti, āpatti
pācittiyassa.</p>
<p>
<a class="ms" id="p_2V_1342"></a>
<a class="sc" id="14"></a>
Adhammakamme dhammakammasaññī, āpatti dukkaṭassa. Adhammakamme vematiko, āpatti
dukkaṭassa. Adhammakamme adhammakammasaññī, āpatti dukkaṭassa.</p>
<p>
<a class="ms" id="p_2V_1343"></a>
<a class="msdiv" id="msdiv448"></a>
<a class="sc" id="15"></a>
Anāpatti—  na vitthārena sutaṃ hoti, ūnakadvattikkhattuṃ vitthārena sutaṃ hoti,
na mohetukāmassa, ummattakassa, ādikammikassāti.</p>
<p class="endsutta">
<a class="ms" id="p_2V_1344"></a>
<a class="sc" id="16"></a>
Mohanasikkhāpadaṃ niṭṭhitaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>