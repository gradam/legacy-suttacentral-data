<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc61">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note194" title="sañ­cicca­pāṇa­sikkhā­padaṃ (bj)">Sappāṇakavagga</span></p>
<h1>61. Sañ­cicca­sikkhā­pada</h1>
</div>
<p><a class="sc" id="1"></a><a class="ms" id="p_2V_1171"></a><a class="msdiv" id="msdiv382"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmā udāyī issāso hoti, kākā cassa amanāpā honti. So kāke vijjhitvā vijjhitvā sīsaṃ chinditvā sūle paṭipāṭiyā ṭhapesi. Bhikkhū evamāhaṃsu—“kenime, āvuso, kākā jīvitā voropitā”ti? “Mayā, āvuso. Amanāpā me kākā”ti.</p>
<p><a class="sc" id="2"></a><a class="ms" id="p_2V_1172"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā udāyī sañcicca pāṇaṃ jīvitā voropessatī”ti … pe … “saccaṃ kira tvaṃ, udāyi, sañcicca pāṇaṃ jīvitā voropesī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, sañcicca pāṇaṃ jīvitā voropessasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1173"></a><a class="msdiv" id="msdiv383"></a><strong class="rule">“Yo pana bhikkhu sañcicca pāṇaṃ jīvitā voropeyya, pācittiyan”</strong>ti. (<em>61</em>:<strong>110</strong>)</p>
<p><a class="sc" id="4"></a><a class="ms" id="p_2V_1174"></a><a class="msdiv" id="msdiv384"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1175"></a><strong>Sañciccā</strong>ti jānanto sañjānanto cecca abhivitaritvā vītikkamo.</p>
<p><a class="sc" id="6"></a><a class="ms" id="p_2V_1176"></a><strong>Pāṇo</strong> nāma tiracchā­na­gata­pāṇo vuccati.</p>
<p><a class="sc" id="7"></a><a class="ms" id="p_2V_1177"></a><strong>Jīvitā voropeyyā</strong>ti jīvitindriyaṃ upacchindati uparodheti santatiṃ vikopeti, āpatti pācittiyassa.</p>
<p><a class="sc" id="8"></a><a class="pts-vp-pi" id="pts-vp-pi4.125"></a><a class="ms" id="p_2V_1178"></a><a class="msdiv" id="msdiv385"></a>Pāṇe pāṇasaññī jīvitā voropeti, āpatti pācittiyassa. Pāṇe vematiko jīvitā voropeti, āpatti dukkaṭassa. Pāṇe appāṇasaññī jīvitā voropeti, anāpatti. Appāṇe pāṇasaññī, āpatti dukkaṭassa. Appāṇe vematiko, āpatti dukkaṭassa. Appāṇe appāṇasaññī, anāpatti.</p>
<p><a class="sc" id="9"></a><a class="ms" id="p_2V_1179"></a><a class="msdiv" id="msdiv386"></a>Anāpatti—asañcicca, assatiyā, ajānantassa, ­namara­ṇādhip­pāyassa, ummattakassa, ādi­kammi­kas­sāti.</p>
<p class="endsutta"> <a class="sc" id="10"></a><a class="ms" id="p_2V_1180"></a><span class="var" title="sañ­cicca­pāṇa­sikkhā­padaṃ (bj)" id="note195">Sañ­cicca­sikkhā­padaṃ</span> niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>