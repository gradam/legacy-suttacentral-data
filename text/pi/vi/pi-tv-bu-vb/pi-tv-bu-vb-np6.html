<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np6">
<article>
<hgroup>
<h1>Aññātakaviññattisikkhāpada</h1>
</hgroup>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Cīvaravagga</span><span class="hidden">Aññātakaviññattisikkhāpada</span>
<p>
<a class="ms" id="p_1V_1974"></a>
<a class="msdiv" id="msdiv515"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena āyasmā upanando sakyaputto paṭṭo hoti dhammiṃ
kathaṃ kātuṃ. Atha kho aññataro seṭṭhiputto yenāyasmā upanando sakyaputto
tenupasaṅkami; upasaṅkamitvā āyasmantaṃ upanandaṃ sakyaputtaṃ abhivādetvā
ekamantaṃ nisīdi. Ekamantaṃ nisinnaṃ kho taṃ seṭṭhiputtaṃ āyasmā upanando
sakyaputto dhammiyā kathāya sandassesi samādapesi samuttejesi sampahaṃsesi.
Atha kho so seṭṭhiputto āyasmatā upanandena sakyaputtena dhammiyā kathāya
sandassito samādapito samuttejito sampahaṃsito āyasmantaṃ upanandaṃ sakyaputtaṃ
etadavoca—  “vadeyyātha, bhante, yena attho. Paṭibalā mayaṃ ayyassa dātuṃ
yadidaṃ cīvarapiṇḍapātasenāsanagilānappaccayabhesajjaparikkhāran”ti. “Sace me
tvaṃ, āvuso, dātukāmosi, ito ekaṃ sāṭakaṃ dehī”ti. “Amhākaṃ kho, bhante,
kulaputtānaṃ kismiṃ viya ekasāṭakaṃ gantuṃ. Āgamehi, bhante, yāva gharaṃ
gacchāmi. Gharaṃ gato ito vā ekaṃ sāṭakaṃ pahiṇissāmi ito vā sundarataran”ti.</p>
<p>
<a class="ms" id="p_1V_1975"></a>
<a class="sc" id="2"></a>
Dutiyampi kho āyasmā upanando sakyaputto taṃ seṭṭhiputtaṃ etadavoca—  “sace me
tvaṃ, āvuso, dātukāmosi ito ekaṃ sāṭakaṃ dehī”ti. Amhākaṃ kho bhante
kulaputtānaṃ kismiṃ viya ekasāṭakaṃ gantuṃ, āgamehi, bhante yāva gharaṃ
gacchāmi, gharaṃ gato ito vā ekaṃ sāṭakaṃ pahiṇissāmi ito vā sundarataranti.</p>
<p>
<a class="ms" id="p_1V_1976"></a>
<a class="sc" id="3"></a>
Tatiyampi kho āyasmā upanando sakyaputto taṃ seṭṭhiputtaṃ etadavoca—  “sace me
tvaṃ, āvuso, dātukāmosi, ito ekaṃ sāṭakaṃ dehī”ti. Amhākaṃ kho, bhante,
kulaputtānaṃ kismiṃ viya ekasāṭakaṃ gantuṃ, āgamehi, bhante yāva gharaṃ
gacchāmi, gharaṃ gato ito vā ekaṃ sāṭakaṃ pahiṇissāmi ito vā sundarataranti.
“Kiṃ pana tayā, āvuso, adātukāmena pavāritena yaṃ tvaṃ pavāretvā na desī”ti.</p>
<p>
<a class="ms" id="p_1V_1977"></a>
<a class="sc" id="4"></a>
Atha kho so seṭṭhiputto āyasmatā upanandena sakyaputtena nippīḷiyamāno ekaṃ
sāṭakaṃ datvā agamāsi. Manussā taṃ seṭṭhiputtaṃ etadavocuṃ—  “kissa tvaṃ, ayyo,
ekasāṭako āgacchasī”ti? Atha kho so seṭṭhiputto tesaṃ manussānaṃ etamatthaṃ
ārocesi. Manussā ujjhāyanti khiyyanti vipācenti—  “mahicchā ime samaṇā
sakyaputtiyā asantuṭṭhā. Nayimesaṃ sukarā dhammanimantanāpi kātuṃ. Kathañhi
nāma seṭṭhiputtena dhammanimantanāya kayiramānāya sāṭakaṃ gahessantī”ti.</p>
<p>
<a class="ms" id="p_1V_1978"></a>
<a class="sc" id="5"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
āyasmā upanando sakyaputto seṭṭhiputtaṃ cīvaraṃ viññāpessatī”ti.</p>
<p>
<a class="ms" id="p_1V_1979"></a>
<a class="sc" id="6"></a>
Atha kho te bhikkhū āyasmantaṃ upanandaṃ sakyaputtaṃ anekapariyāyena
vigarahitvā bhagavato etamatthaṃ ārocesuṃ…pe…  “saccaṃ kira tvaṃ, upananda,
seṭṭhiputtaṃ cīvaraṃ viññāpesī”ti? “Saccaṃ, bhagavā”ti. “Ñātako te, upananda,
aññātako”ti? “Aññātako, bhagavā”ti. “Aññātako, moghapurisa, aññātakassa na
jānāti patirūpaṃ vā appatirūpaṃ vā santaṃ vā asantaṃ vā. Tattha nāma tvaṃ,
moghapurisa, aññātakaṃ seṭṭhiputtaṃ cīvaraṃ viññāpessasi. Netaṃ, moghapurisa,
appasannānaṃ vā pasādāya…pe…  evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_1V_1980"></a>
<a class="msdiv" id="msdiv516"></a>
<a class="sc" id="7"></a>
<strong>“Yo pana bhikkhu aññātakaṃ gahapatiṃ vā gahapatāniṃ vā cīvaraṃ
viññāpeyya, nissaggiyaṃ pācittiyan”</strong>
ti.</p>
<p>
<a class="ms" id="p_1V_1981"></a>
<a class="sc" id="8"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_1V_1982"></a>
<a class="msdiv" id="msdiv517"></a>
<a class="sc" id="9"></a>
Tena kho pana samayena sambahulā bhikkhū sāketā sāvatthiṃ
addhānamaggappaṭipannā honti. Antarāmagge corā nikkhamitvā te bhikkhū
acchindiṃsu. Atha kho te bhikkhū—  “bhagavatā paṭikkhittaṃ aññātakaṃ gahapatiṃ
vā gahapatāniṃ vā cīvaraṃ viññāpetun”ti, kukkuccāyantā na viññāpesuṃ.
Yathānaggāva sāvatthiṃ gantvā bhikkhū abhivādenti. Bhikkhū evamāhaṃsu—
“sundarā kho ime, āvuso, ājīvakā ye ime bhikkhūsu abhivādentī”ti. Te
evamāhaṃsu—  “na mayaṃ, āvuso, ājīvakā, bhikkhū mayan”ti. Bhikkhū āyasmantaṃ
upāliṃ etadavocuṃ—  “iṅghāvuso upāli, ime anuyuñjāhī”ti. Atha kho āyasmatā
upālinā anuyuñjiyamānā te bhikkhū etamatthaṃ ārocesuṃ. Atha kho āyasmā upāli te
bhikkhū anuyuñjitvā bhikkhū etadavoca—  “bhikkhū ime, āvuso. Detha nesaṃ
cīvarānī”ti. Ye te bhikkhū appicchā…pe…  te ujjhāyanti khiyyanti vipācenti—
“kathañhi nāma bhikkhū naggā āgacchissanti. Nanu nāma tiṇena vā paṇṇena vā
paṭicchādetvā āgantabban”ti.</p>
<p>
<a class="ms" id="p_1V_1983"></a>
<a class="sc" id="10"></a>
Atha kho te bhikkhū te anekapariyāyena vigarahitvā bhagavato etamatthaṃ
ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā
bhikkhū āmantesi—  “anujānāmi, bhikkhave, acchinnacīvarassa vā naṭṭhacīvarassa
vā aññātakaṃ gahapatiṃ vā gahapatāniṃ vā cīvaraṃ viññāpetuṃ. Yaṃ āvāsaṃ
paṭhamaṃ upagacchati, sace tattha hoti saṃghassa vihāracīvaraṃ vā
uttarattharaṇaṃ vā bhūmattharaṇaṃ vā bhisicchavi vā, taṃ gahetvā pārupituṃ
‘labhitvā odahissāmī’ti. No ce hoti saṃghassa vihāracīvaraṃ vā uttarattharaṇaṃ
vā bhūmattharaṇaṃ vā bhisicchavi vā tiṇena vā paṇṇena vā paṭicchādetvā
āgantabbaṃ; na tveva naggena āgantabbaṃ. Yo āgaccheyya, āpatti dukkaṭassa.
Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_1V_1984"></a>
<a class="msdiv" id="msdiv518"></a>
<a class="sc" id="11"></a>
<strong>“Yo pana bhikkhu aññātakaṃ gahapatiṃ vā gahapatāniṃ vā cīvaraṃ
viññāpeyya, aññatra samayā, nissaggiyaṃ pācittiyaṃ. Tatthāyaṃ samayo—
acchinnacīvaro vā hoti bhikkhu naṭṭhacīvaro vā. Ayaṃ tattha samayo”</strong>
ti. (<em>6</em>:<strong>25</strong>)</p>
<ul>
<li>
<a class="ms" id="p_1V_1985"></a>
<a class="msdiv" id="msdiv519"></a>
<a class="sc" id="12"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_1V_1986"></a>
<a class="sc" id="13"></a>
<span class="term">Aññātako</span>
<span class="gloss">nāma mātito vā pitito vā yāva sattamā pitāmahayugā
asambaddho.</span>
nāma mātito vā pitito vā yāva sattamā pitāmahayugā asambaddho.</li>
</ul>
<ul>
<li>
<a class="ms" id="p_1V_1987"></a>
<a class="sc" id="14"></a>
<span class="term">Gahapati</span>
<span class="gloss">nāma yo koci agāraṃ ajjhāvasati.</span>
nāma yo koci agāraṃ ajjhāvasati.</li>
</ul>
<ul>
<li>
<a class="ms" id="p_1V_1988"></a>
<a class="sc" id="15"></a>
<span class="term">Gahapatānī</span>
<span class="gloss">nāma yā kāci agāraṃ ajjhāvasati.</span>
nāma yā kāci agāraṃ ajjhāvasati.</li>
</ul>
<ul>
<li>
<a class="ms" id="p_1V_1989"></a>
<a class="sc" id="16"></a>
<span class="term">Cīvaraṃ</span>
<span class="gloss">nāma channaṃ cīvarānaṃ aññataraṃ cīvaraṃ vikappanupagaṃ
pacchimaṃ.</span>
nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.</li>
</ul>
<ul>
<li>
<a class="ms" id="p_1V_1990"></a>
<a class="sc" id="17"></a>
<span class="term">Aññatra samayā</span>
<span class="gloss">ti ṭhapetvā samayaṃ.</span>ti ṭhapetvā samayaṃ.</li>
</ul>
<ul>
<li>
<a class="ms" id="p_1V_1991"></a>
<a class="sc" id="18"></a>
<span class="term">Acchinnacīvaro</span>
<span class="gloss">nāma bhikkhussa cīvaraṃ acchinnaṃ hoti rājūhi vā corehi vā
dhuttehi vā, yehi kehici vā acchinnaṃ hoti.</span>
nāma bhikkhussa cīvaraṃ acchinnaṃ hoti rājūhi vā corehi vā dhuttehi vā, yehi
kehici vā acchinnaṃ hoti.</li>
</ul>
<ul>
<li>
<a class="ms" id="p_1V_1992"></a>
<a class="sc" id="19"></a>
<span class="term">Naṭṭhacīvaro</span>
<span class="gloss">nāma bhikkhussa cīvaraṃ agginā vā daḍḍhaṃ hoti, udakena vā
vūḷhaṃ hoti, undūrehi vā upacikāhi vā khāyitaṃ hoti, paribhogajiṇṇaṃ vā hoti.</span>
nāma bhikkhussa cīvaraṃ agginā vā daḍḍhaṃ hoti, udakena vā vūḷhaṃ hoti,
undūrehi vā upacikāhi vā khāyitaṃ hoti, paribhogajiṇṇaṃ vā hoti.</li>
</ul>
<p>
<a class="ms" id="p_1V_1993"></a>
<a class="sc" id="20"></a>
Aññatra samayā viññāpeti, payoge dukkaṭaṃ. Paṭilābhena nissaggiyaṃ hoti.
Nissajjitabbaṃ saṃghassa vā gaṇassa vā puggalassa vā. Evañca pana, bhikkhave,
nissajjitabbaṃ…pe…  idaṃ me, bhante, cīvaraṃ aññātakaṃ gahapatikaṃ, aññatra
samayā viññāpitaṃ, nissaggiyaṃ. Imāhaṃ saṃghassa nissajjāmīti…pe…
dadeyyāti…pe…  dadeyyunti…pe…  āyasmato dammīti.</p>
<p>
<a class="ms" id="p_1V_1994"></a>
<a class="msdiv" id="msdiv520"></a>
<a class="sc" id="21"></a>
Aññātake aññātakasaññī aññatra samayā cīvaraṃ viññāpeti, nissaggiyaṃ
pācittiyaṃ. Aññātake vematiko aññatra samayā cīvaraṃ viññāpeti, nissaggiyaṃ
pācittiyaṃ. Aññātake ñātakasaññī aññatra samayā cīvaraṃ viññāpeti, nissaggiyaṃ
pācittiyaṃ.</p>
<p>
<a class="ms" id="p_1V_1995"></a>
<a class="sc" id="22"></a>
Ñātake aññātakasaññī, āpatti dukkaṭassa. Ñātake vematiko, āpatti dukkaṭassa.
Ñātake ñātakasaññī, anāpatti.</p>
<p>
<a class="ms" id="p_1V_1996"></a>
<a class="msdiv" id="msdiv521"></a>
<a class="sc" id="23"></a>
Anāpatti—  samaye, ñātakānaṃ, pavāritānaṃ, aññassatthāya, attano dhanena,
ummattakassa, ādikammikassāti.</p>
<p class="endsutta">
<a class="ms" id="p_1V_1997"></a>
<a class="sc" id="24"></a>
Aññātakaviññattisikkhāpadaṃ niṭṭhitaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>