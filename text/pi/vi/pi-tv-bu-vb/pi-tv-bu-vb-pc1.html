<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc1">
<article>
<hgroup>
<h1>Mahāvibhaṅga</h1>
</hgroup>
<span class="hidden">Mahāvibhaṅga</span>
<p>
<a class="ms" id="p_2V_1"></a>
<a class="sc" id="1"></a>
Namo tassa Bhagavato Arahato Sammāsambuddhassa.</p>
<h4>5.1.1 Musāvādasikkhāpada</h4>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Musāvādavagga</span><span class="hidden">Musāvādasikkhāpada</span>
<p class="CENTER">
<a class="ms" id="p_2V_2"></a>
<a class="sc" id="2"></a>
Ime kho panāyasmanto dvenavuti pācittiyā<br>
dhammā uddesaṃ āgacchanti.</p>
<p>
<a class="ms" id="p_2V_3"></a>
<a class="msdiv" id="msdiv1"></a>
<a class="sc" id="3"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena hatthako sakyaputto vādakkhitto hoti. So
titthiyehi saddhiṃ sallapanto avajānitvā paṭijānāti, paṭijānitvā avajānāti,
aññenaññaṃ paṭicarati, sampajānamusā bhāsati, saṅketaṃ katvā visaṃvādeti.
Titthiyā ujjhāyanti khiyyanti vipācenti—  “kathañhi nāma hatthako sakyaputto
amhehi saddhiṃ sallapanto avajānitvā paṭijānissati, paṭijānitvā avajānissati,
aññenaññaṃ paṭicarissati, sampajānamusā bhāsissati, saṅketaṃ katvā
visaṃvādessatī”ti.</p>
<p>
<a class="ms" id="p_2V_4"></a>
<a class="sc" id="4"></a>
Assosuṃ kho bhikkhū tesaṃ titthiyānaṃ ujjhāyantānaṃ khiyyantānaṃ vipācentānaṃ.
Atha kho te bhikkhū yena hatthako sakyaputto tenupasaṅkamiṃsu; upasaṅkamitvā
hatthakaṃ sakyaputtaṃ etadavocuṃ—  “saccaṃ kira tvaṃ, āvuso hatthaka,
titthiyehi saddhiṃ sallapanto avajānitvā paṭijānāsi, paṭijānitvā avajānāsi,
aññenaññaṃ paṭicarasi, sampajānamusā bhāsasi, saṅketaṃ katvā visaṃvādesī”ti?
“Ete kho, āvuso, titthiyā nāma yena kenaci jetabbā; neva tesaṃ jayo dātabbo”ti.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
hatthako sakyaputto titthiyehi saddhiṃ sallapanto avajānitvā paṭijānissati,
paṭijānitvā avajānissati, aññenaññaṃ paṭicarissati, sampajānamusā bhāsissati,
saṅketaṃ katvā visaṃvādessatī”ti.</p>
<p>
<a class="ms" id="p_2V_5"></a>
<a class="sc" id="5"></a>
Atha kho te bhikkhū hatthakaṃ sakyaputtaṃ anekapariyāyena vigarahitvā bhagavato
etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe
bhikkhusaṃghaṃ sannipātāpetvā hatthakaṃ sakyaputtaṃ paṭipucchi—  “saccaṃ kira
tvaṃ, hatthaka, titthiyehi saddhiṃ sallapanto avajānitvā paṭijānāsi,
paṭijānitvā avajānāsi, aññenaññaṃ paṭicarasi, sampajānamusā bhāsasi, saṅketaṃ
katvā visaṃvādesī”ti? “Saccaṃ, bhagavā”ti. Vigarahi buddho bhagavā…pe…
kathañhi nāma tvaṃ, moghapurisa, titthiyehi saddhiṃ sallapanto avajānitvā
paṭijānissasi, paṭijānitvā avajānissasi, aññenaññaṃ paṭicarissasi,
sampajānamusā bhāsissasi, saṅketaṃ katvā visaṃvādessasi. Netaṃ, moghapurisa,
appasannānaṃ vā pasādāya…pe…  evañca pana, bhikkhave, imaṃ sikkhāpadaṃ
uddiseyyātha— </p>
<p class="rule">
<a class="ms" id="p_2V_6"></a>
<a class="msdiv" id="msdiv2"></a>
<a class="sc" id="6"></a>
<strong>“Sampajānamusāvāde pācittiyan”</strong>ti. (<em>1</em>:
<strong>50</strong>)</p>
<ul>
<li>
<a class="ms" id="p_2V_7"></a>
<a class="msdiv" id="msdiv3"></a>
<a class="sc" id="7"></a>
<span class="term">Sampajānamusāvādo</span>
<span class="gloss">nāma visaṃvādanapurekkhārassa vācā, girā, byappatho,
vacībhedo, vācasikā viññatti, aṭṭha anariyavohārā—  adiṭṭhaṃ diṭṭhaṃ meti,
assutaṃ sutaṃ meti, amutaṃ mutaṃ meti, aviññātaṃ viññātaṃ meti, diṭṭhaṃ
adiṭṭhaṃ meti, sutaṃ assutaṃ meti, mutaṃ amutaṃ meti, viññātaṃ aviññātaṃ meti.</span>
nāma visaṃvādanapurekkhārassa vācā, girā, byappatho, vacībhedo, vācasikā
viññatti, aṭṭha anariyavohārā—  adiṭṭhaṃ diṭṭhaṃ meti, assutaṃ sutaṃ meti,
amutaṃ mutaṃ meti, aviññātaṃ viññātaṃ meti, diṭṭhaṃ adiṭṭhaṃ meti, sutaṃ
assutaṃ meti, mutaṃ amutaṃ meti, viññātaṃ aviññātaṃ meti.</li>
</ul>
<ul>
<li>
<a class="ms" id="p_2V_8"></a>
<a class="sc" id="8"></a>
<span class="term">Adiṭṭhaṃ</span>
<span class="gloss">nāma na cakkhunā diṭṭhaṃ. </span>
nāma na cakkhunā diṭṭhaṃ.
<span class="term">Assutaṃ</span>
<span class="gloss">nāma na sotena sutaṃ. </span> nāma na sotena sutaṃ.
<span class="term">Amutaṃ</span>
<span class="gloss">nāma na ghānena ghāyitaṃ, na jivhāya sāyitaṃ, na kāyena
phuṭṭhaṃ. </span> nāma na ghānena ghāyitaṃ, na jivhāya sāyitaṃ, na kāyena
phuṭṭhaṃ.
<span class="term">Aviññātaṃ</span>
<span class="gloss">nāma na manasā viññātaṃ. </span> nāma na manasā viññātaṃ.
<span class="term">Diṭṭhaṃ</span>
<span class="gloss">nāma cakkhunā diṭṭhaṃ. </span> nāma cakkhunā diṭṭhaṃ.
<span class="term">Sutaṃ</span>
<span class="gloss">nāma sotena sutaṃ. </span> nāma sotena sutaṃ.
<span class="term">Mutaṃ</span>
<span class="gloss">nāma ghānena ghāyitaṃ, jivhāya sāyitaṃ, kāyena phuṭṭhaṃ.
</span> nāma ghānena ghāyitaṃ, jivhāya sāyitaṃ, kāyena phuṭṭhaṃ.
<span class="term">Viññātaṃ</span>
<span class="gloss">nāma manasā viññātaṃ.</span> nāma manasā viññātaṃ.</li>
</ul>
<p>
<a class="ms" id="p_2V_9"></a>
<a class="msdiv" id="msdiv4"></a>
<a class="sc" id="9"></a>
Tīhākārehi “adiṭṭhaṃ diṭṭhaṃ me”ti sampajānamusā bhaṇantassa āpatti
pācittiyassa—  pubbevassa hoti “musā bhaṇissan”ti, bhaṇantassa hoti “musā
bhaṇāmī”ti, bhaṇitassa hoti “musā mayā bhaṇitan”ti.</p>
<p>
<a class="ms" id="p_2V_10"></a>
<a class="sc" id="10"></a>
Catūhākārehi “adiṭṭhaṃ diṭṭhaṃ me”ti sampajānamusā bhaṇantassa āpatti
pācittiyassa—  pubbevassa hoti “musā bhaṇissan”ti, bhaṇantassa hoti “musā
bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṃ.</p>
<p>
<a class="ms" id="p_2V_11"></a>
<a class="sc" id="11"></a>
Pañcahākārehi “adiṭṭhaṃ diṭṭhaṃ me”ti sampajānamusā bhaṇantassa āpatti
pācittiyassa—  pubbevassa hoti “musā bhaṇissan”ti, bhaṇantassa hoti “musā
bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṃ,
vinidhāya khantiṃ.</p>
<p>
<a class="ms" id="p_2V_12"></a>
<a class="sc" id="12"></a>
Chahākārehi “adiṭṭhaṃ diṭṭhaṃ me”ti sampajānamusā bhaṇantassa āpatti
pācittiyassa—  pubbevassa hoti “musā bhaṇissan”ti, bhaṇantassa hoti “musā
bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṃ,
vinidhāya khantiṃ, vinidhāya ruciṃ.</p>
<p>
<a class="ms" id="p_2V_13"></a>
<a class="sc" id="13"></a>
Sattahākārehi “adiṭṭhaṃ diṭṭhaṃ me”ti sampajānamusā bhaṇantassa āpatti
pācittiyassa—  pubbevassa hoti “musā bhaṇissan”ti, bhaṇantassa hoti “musā
bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṃ,
vinidhāya khantiṃ, vinidhāya ruciṃ, vinidhāya bhāvaṃ.</p>
<p>
<a class="ms" id="p_2V_14"></a>
<a class="msdiv" id="msdiv5"></a>
<a class="sc" id="14"></a>
Tīhākārehi “assutaṃ sutaṃ me”ti…pe…  amutaṃ mutaṃ meti…pe…  aviññātaṃ viññātaṃ
meti sampajānamusā bhaṇantassa āpatti pācittiyassa—  pubbevassa hoti “musā
bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā
bhaṇitan”ti.</p>
<p>
<a class="ms" id="p_2V_15"></a>
<a class="sc" id="15"></a>
Catūhākārehi…pe…  pañcahākārehi…pe…  chahākārehi…pe…  sattahākārehi “aviññātaṃ
viññātaṃ me”ti sampajānamusā bhaṇantassa āpatti pācittiyassa—  pubbevassa hoti
“musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā
mayā bhaṇitan”ti, vinidhāya diṭṭhiṃ, vinidhāya khantiṃ, vinidhāya ruciṃ,
vinidhāya bhāvaṃ.</p>
<p>
<a class="ms" id="p_2V_16"></a>
<a class="msdiv" id="msdiv6"></a>
<a class="sc" id="16"></a>
Tīhākārehi “adiṭṭhaṃ diṭṭhañca me sutañcā”ti sampajānamusā bhaṇantassa āpatti
pācittiyassa…pe…  tīhākārehi “adiṭṭhaṃ diṭṭhañca me mutañcā”ti sampajānamusā
bhaṇantassa āpatti pācittiyassa…pe…  tīhākārehi “adiṭṭhaṃ diṭṭhañca me
viññātañcā”ti sampajānamusā bhaṇantassa āpatti pācittiyassa…pe…  tīhākārehi
adiṭṭhaṃ “diṭṭhañca me sutañca mutañcā”ti…pe…  tīhākārehi adiṭṭhaṃ “diṭṭhañca
me sutañca viññātañcā”ti…pe…  tīhākārehi adiṭṭhaṃ “diṭṭhañca me sutañca mutañca
viññātañcā”ti sampajānamusā bhaṇantassa āpatti pācittiyassa…pe… .</p>
<p>
<a class="ms" id="p_2V_17"></a>
<a class="sc" id="17"></a>
Tīhākārehi assutaṃ “sutañca me mutañcā”ti…pe…  tīhākārehi assutaṃ “sutañca me
viññātañcā”ti…pe…  tīhākārehi assutaṃ “sutañca me diṭṭhañcā”ti sampajānamusā
bhaṇantassa āpatti pācittiyassa…pe…  tīhākārehi assutaṃ “sutañca me mutañca
viññātañcā”ti…pe…  tīhākārehi assutaṃ “sutañca me mutañca diṭṭhañcā”ti…pe…
tīhākārehi assutaṃ “sutañca me mutañca viññātañca diṭṭhañcā”ti sampajānamusā
bhaṇantassa āpatti pācittiyassa…pe… .</p>
<p>
<a class="ms" id="p_2V_18"></a>
<a class="sc" id="18"></a>
Tīhākārehi amutaṃ “mutañca me viññātañcā”ti…pe…  tīhākārehi amutaṃ “mutañca me
diṭṭhañcā”ti…pe…  tīhākārehi amutaṃ “mutañca me sutañcā”ti sampajānamusā
bhaṇantassa āpatti pācittiyassa…pe…  tīhākārehi amutaṃ “mutañca me viññātañca
diṭṭhañcā”ti…pe…  tīhākārehi amutaṃ “mutañca me viññātañca sutañcā”ti…pe…
tīhākārehi amutaṃ “mutañca me viññātañca diṭṭhañca sutañcā”ti sampajānamusā
bhaṇantassa āpatti pācittiyassa…pe… .</p>
<p>
<a class="ms" id="p_2V_19"></a>
<a class="sc" id="19"></a>
Tīhākārehi aviññātaṃ “viññātañca me diṭṭhañcā”ti…pe…  tīhākārehi aviññātaṃ
“viññātañca me sutañcā”ti…pe…  tīhākārehi aviññātaṃ “viññātañca me mutañcā”ti
sampajānamusā bhaṇantassa āpatti pācittiyassa…pe…  tīhākārehi aviññātaṃ
“viññātañca me diṭṭhañca sutañcā”ti…pe…  tīhākārehi aviññātaṃ “viññātañca me
diṭṭhañca mutañcā”ti…pe…  tīhākārehi aviññātaṃ “viññātañca me diṭṭhañca sutañca
mutañcā”ti sampajānamusā bhaṇantassa āpatti pācittiyassa…pe… .</p>
<p>
<a class="ms" id="p_2V_20"></a>
<a class="msdiv" id="msdiv7"></a>
<a class="sc" id="20"></a>
Tīhākārehi diṭṭhaṃ “adiṭṭhaṃ me”ti…pe…  sutaṃ “assutaṃ me”ti…pe…  mutaṃ “amutaṃ
me”ti…pe…  viññātaṃ “aviññātaṃ me”ti sampajānamusā bhaṇantassa āpatti
pācittiyassa…pe… .</p>
<p>
<a class="ms" id="p_2V_21"></a>
<a class="msdiv" id="msdiv8"></a>
<a class="sc" id="21"></a>
Tīhākārehi diṭṭhaṃ “sutaṃ me”ti…pe…  tīhākārehi diṭṭhaṃ “mutaṃ me”ti…pe…
tīhākārehi diṭṭhaṃ “viññātaṃ me”ti sampajānamusā bhaṇantassa āpatti
pācittiyassa…pe…  tīhākārehi diṭṭhaṃ “sutañca me mutañcā”ti…pe…  tīhākārehi
diṭṭhaṃ “sutañca me viññātañcā”ti…pe…  tīhākārehi diṭṭhaṃ “sutañca me mutañca
viññātañcā”ti sampajānamusā bhaṇantassa āpatti pācittiyassa…pe… .</p>
<p>
<a class="ms" id="p_2V_22"></a>
<a class="sc" id="22"></a>
Tīhākārehi sutaṃ “mutaṃ me”ti…pe…  tīhākārehi sutaṃ “viññātaṃ me”ti…pe…
tīhākārehi sutaṃ “diṭṭhaṃ me”ti sampajānamusā bhaṇantassa āpatti
pācittiyassa…pe…  tīhākārehi sutaṃ “mutañca me viññātañcā”ti…pe…  tīhākārehi
sutaṃ “mutañca me diṭṭhañcā”ti…pe…  tīhākārehi sutaṃ “mutañca me viññātañca
diṭṭhañcā”ti sampajānamusā bhaṇantassa āpatti pācittiyassa…pe… .</p>
<p>
<a class="ms" id="p_2V_23"></a>
<a class="sc" id="23"></a>
Tīhākārehi mutaṃ “viññātaṃ me”ti…pe…  tīhākārehi mutaṃ “diṭṭhaṃ me”ti…pe…
tīhākārehi mutaṃ “sutaṃ me”ti sampajānamusā bhaṇantassa āpatti pācittiyassa…pe…
tīhākārehi mutaṃ “viññātañca me diṭṭhañcā”ti…pe…  tīhākārehi mutaṃ
“viññātañca me sutañcā”ti…pe…  tīhākārehi mutaṃ “viññātañca me diṭṭhañca
sutañcā”ti sampajānamusā bhaṇantassa āpatti pācittiyassa…pe… .</p>
<p>
<a class="ms" id="p_2V_24"></a>
<a class="sc" id="24"></a>
Tīhākārehi viññātaṃ “diṭṭhaṃ me”ti…pe…  tīhākārehi viññātaṃ “sutaṃ me”ti…pe…
tīhākārehi viññātaṃ “mutaṃ me”ti sampajānamusā bhaṇantassa āpatti
pācittiyassa…pe…  tīhākārehi viññātaṃ “diṭṭhañca me sutañcā”ti…pe…  tīhākārehi
viññātaṃ “diṭṭhañca me mutañcā”ti…pe…  tīhākārehi viññātaṃ “diṭṭhañca me
sutañca mutañcā”ti sampajānamusā bhaṇantassa āpatti pācittiyassa…pe… .</p>
<p>
<a class="ms" id="p_2V_25"></a>
<a class="msdiv" id="msdiv9"></a>
<a class="sc" id="25"></a>
Tīhākārehi diṭṭhe vematiko diṭṭhaṃ nokappeti, diṭṭhaṃ nassarati, diṭṭhaṃ
pamuṭṭho hoti…pe…  sute vematiko sutaṃ nokappeti, sutaṃ nassarati, sutaṃ
pamuṭṭho hoti…pe…  mute vematiko mutaṃ nokappeti, mutaṃ nassarati, mutaṃ
pamuṭṭho hoti…pe…  viññāte vematiko viññātaṃ nokappeti, viññātaṃ nassarati,
viññātaṃ pamuṭṭho hoti…  viññātañca me diṭṭhañcāti…pe…  viññātaṃ pamuṭṭho hoti…
viññātañca me sutañcāti…pe…  viññātaṃ pamuṭṭho hoti; viññātañca me
mutañcāti…pe…  viññātaṃ pamuṭṭho hoti; viññātañca me diṭṭhañca sutañcāti…pe…
viññātaṃ pamuṭṭho hoti; viññātañca me diṭṭhañca mutañcāti…pe…  viññātaṃ
pamuṭṭho hoti; viññātañca me diṭṭhañca sutañca mutañcāti sampajānamusā
bhaṇantassa āpatti pācittiyassa.</p>
<p>
<a class="ms" id="p_2V_26"></a>
<a class="msdiv" id="msdiv10"></a>
<a class="sc" id="26"></a>
Catūhākārehi…pe…  pañcahākārehi…pe…  chahākārehi…pe…  sattahākārehi…pe…
viññātaṃ pamuṭṭho hoti, viññātañca me diṭṭhañca sutañca mutañcāti sampajānamusā
bhaṇantassa āpatti pācittiyassa—  pubbevassa hoti “musā bhaṇissan”ti,
bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti,
vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p>
<a class="ms" id="p_2V_27"></a>
<a class="msdiv" id="msdiv11"></a>
<a class="sc" id="27"></a>
Anāpatti—  davā bhaṇati, ravā bhaṇati. “<strong>Davā bhaṇati</strong>
nāma sahasā bhaṇati.
<strong>Ravā bhaṇati</strong> nāma ‘aññaṃ bhaṇissāmī’ti aññaṃ bhaṇati”.
Ummattakassa, ādikammikassāti.</p>
<p class="endsutta">
<a class="ms" id="p_2V_28"></a>
<a class="sc" id="28"></a>
Musāvādasikkhāpadaṃ niṭṭhitaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>