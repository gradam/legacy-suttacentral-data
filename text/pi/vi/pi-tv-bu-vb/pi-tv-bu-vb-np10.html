<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np10">
<article>
<hgroup>
<h1>Rājasikkhāpada</h1>
</hgroup>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Cīvaravagga</span><span class="hidden">Rājasikkhāpada</span>
<p>
<a class="ms" id="p_1V_2070"></a>
<a class="msdiv" id="msdiv537"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena āyasmato upanandassa sakyaputtassa upaṭṭhāko
mahāmatto āyasmato upanandassa sakyaputtassa dūtena cīvaracetāpannaṃ pāhesi—
“iminā cīvaracetāpannena cīvaraṃ cetāpetvā ayyaṃ upanandaṃ cīvarena
acchādehī”ti. Atha kho so dūto yenāyasmā upanando sakyaputto tenupasaṅkami;
upasaṅkamitvā āyasmantaṃ upanandaṃ sakyaputtaṃ etadavoca—  “idaṃ kho, bhante,
āyasmantaṃ uddissa cīvaracetāpannaṃ ābhataṃ. Paṭiggaṇhātu āyasmā
cīvaracetāpannan”ti. Evaṃ vutte āyasmā upanando sakyaputto taṃ dūtaṃ etadavoca—
“na kho mayaṃ, āvuso, cīvaracetāpannaṃ paṭiggaṇhāma, cīvarañca kho mayaṃ
paṭiggaṇhāma kālena kappiyan”ti. Evaṃ vutte, so dūto āyasmantaṃ upanandaṃ
sakyaputtaṃ etadavoca—  “atthi panāyasmato koci veyyāvaccakaro”ti? Tena kho
pana samayena aññataro upāsako ārāmaṃ agamāsi kenacideva karaṇīyena. Atha kho
āyasmā upanando sakyaputto taṃ dūtaṃ etadavoca—  “eso kho, āvuso, upāsako
bhikkhūnaṃ veyyāvaccakaro”ti. Atha kho so dūto taṃ upāsakaṃ saññāpetvā
yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ
sakyaputtaṃ etadavoca—  “yaṃ kho, bhante, āyasmā veyyāvaccakaraṃ niddisi
saññatto so mayā. Upasaṅkamatu āyasmā kālena, cīvarena taṃ acchādessatī”ti.</p>
<p>
<a class="ms" id="p_1V_2071"></a>
<a class="sc" id="2"></a>
Tena kho pana samayena so mahāmatto āyasmato upanandassa sakyaputtassa santike
dūtaṃ pāhesi—  “paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ
paribhuttan”ti. Atha kho āyasmā upanando sakyaputto taṃ upāsakaṃ na kiñci
avacāsi. Dutiyampi kho so mahāmatto āyasmato upanandassa sakyaputtassa santike
dūtaṃ pāhesi—  “paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ
paribhuttan”ti. Dutiyampi kho āyasmā upanando sakyaputto taṃ upāsakaṃ na kiñci
avacāsi. Tatiyampi kho so mahāmatto āyasmato upanandassa sakyaputtassa santike
dūtaṃ pāhesi—  “paribhuñjatu ayyo taṃ cīvaraṃ, icchāma mayaṃ ayyena taṃ
cīvaraṃ paribhuttan”ti.</p>
<p>
<a class="ms" id="p_1V_2072"></a>
<a class="sc" id="3"></a>
Tena kho pana samayena negamassa samayo hoti. Negamena ca katikā katā hoti—
“yo pacchā āgacchati paññāsaṃ baddho”ti. Atha kho āyasmā upanando sakyaputto
yena so upāsako tenupasaṅkami; upasaṅkamitvā taṃ upāsakaṃ etadavoca—  “attho
me, āvuso, cīvarenā”ti. “Ajjaṇho, bhante, āgamehi, ajja negamassa samayo.
Negamena ca katikā katā hoti—  ‘yo pacchā āgacchati paññāsaṃ baddho’”ti.
“Ajjeva me, āvuso, cīvaraṃ dehī”ti ovaṭṭikāya parāmasi. Atha kho so upāsako
āyasmatā upanandena sakyaputtena nippīḷiyamāno āyasmato upanandassa
sakyaputtassa cīvaraṃ cetāpetvā pacchā agamāsi. Manussā taṃ upāsakaṃ
etadavocuṃ—  “kissa tvaṃ, ayyo, pacchā āgato, paññāsaṃ jīnosī”ti.</p>
<p>
<a class="ms" id="p_1V_2073"></a>
<a class="sc" id="4"></a>
Atha kho so upāsako tesaṃ manussānaṃ etamatthaṃ ārocesi. Manussā ujjhāyanti
khiyyanti vipācenti—  “mahicchā ime samaṇā sakyaputtiyā asantuṭṭhā. Nayimesaṃ
sukaraṃ veyyāvaccampi kātuṃ. Kathañhi nāma āyasmā upanando upāsakena—
‘ajjaṇho, bhante, āgamehī’ti vuccamāno nāgamessatī”ti.</p>
<p>
<a class="ms" id="p_1V_2074"></a>
<a class="sc" id="5"></a>
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
āyasmā upanando sakyaputto upāsakena—  ‘ajjaṇho, bhante, āgamehī’ti vuccamāno
nāgamessatī”ti.</p>
<p>
<a class="ms" id="p_1V_2075"></a>
<a class="sc" id="6"></a>
Atha kho te bhikkhū āyasmantaṃ upanandaṃ sakyaputtaṃ anekapariyāyena
vigarahitvā bhagavato etamatthaṃ ārocesuṃ…pe…  “saccaṃ kira tvaṃ, upananda,
upāsakena—  ‘ajjaṇho, bhante, āgamehī’ti vuccamāno nāgamesī”ti? “Saccaṃ,
bhagavā”ti. Vigarahi buddho bhagavā…pe…  kathañhi nāma tvaṃ, moghapurisa,
upāsakena—  ‘ajjaṇho, bhante, āgamehī’ti vuccamāno nāgamessasi. Netaṃ,
moghapurisa, appasannānaṃ vā pasādāya…pe…  evañca pana, bhikkhave, imaṃ
sikkhāpadaṃ uddiseyyātha— </p>
<p class="rule">
<a class="ms" id="p_1V_2076"></a>
<a class="msdiv" id="msdiv538"></a>
<a class="sc" id="7"></a>
<strong>“Bhikkhuṃ paneva uddissa rājā vā rājabhoggo vā brāhmaṇo vā gahapatiko
vā dūtena cīvaracetāpannaṃ pahiṇeyya—  ‘iminā cīvaracetāpannena cīvaraṃ
cetāpetvā itthannāmaṃ bhikkhuṃ cīvarena acchādehī’ti. So ce dūto taṃ bhikkhuṃ
upasaṅkamitvā evaṃ vadeyya—  ‘idaṃ kho, bhante, āyasmantaṃ uddissa
cīvaracetāpannaṃ ābhataṃ, paṭiggaṇhātu āyasmā cīvaracetāpannan’ti, tena
bhikkhunā so dūto evamassa vacanīyo—  ‘na kho mayaṃ, āvuso, cīvaracetāpannaṃ
paṭiggaṇhāma. Cīvarañca kho mayaṃ paṭiggaṇhāma, kālena kappiyan’ti. So ce dūto
taṃ bhikkhuṃ evaṃ vadeyya—  ‘atthi panāyasmato koci veyyāvaccakaro’ti,
cīvaratthikena, bhikkhave, bhikkhunā veyyāvaccakaro niddisitabbo ārāmiko vā
upāsako vā—  ‘eso kho, āvuso, bhikkhūnaṃ veyyāvaccakaro’ti. So ce dūto taṃ
veyyāvaccakaraṃ saññāpetvā taṃ bhikkhuṃ upasaṅkamitvā evaṃ vadeyya—  ‘yaṃ kho,
bhante, āyasmā veyyāvaccakaraṃ niddisi saññatto so mayā, upasaṅkamatu āyasmā
kālena, cīvarena taṃ acchādessatī’ti, cīvaratthikena, bhikkhave, bhikkhunā
veyyāvaccakaro upasaṅkamitvā dvattikkhattuṃ codetabbo sāretabbo—  ‘attho me,
āvuso, cīvarenā’ti. Dvattikkhattuṃ codayamāno sārayamāno taṃ cīvaraṃ
abhinipphādeyya, iccetaṃ kusalaṃ; no ce abhinipphādeyya, catukkhattuṃ
pañcakkhattuṃ chakkhattuparamaṃ tuṇhībhūtena uddissa ṭhātabbaṃ. Catukkhattuṃ
pañcakkhattuṃ chakkhattuparamaṃ tuṇhībhūto uddissa tiṭṭhamāno taṃ cīvaraṃ
abhinipphādeyya, iccetaṃ kusalaṃ; tato ce uttari vāyamamāno taṃ cīvaraṃ
abhinipphādeyya, nissaggiyaṃ pācittiyaṃ. No ce abhinipphādeyya, yatassa
cīvaracetāpannaṃ ābhataṃ, tattha sāmaṃ vā gantabbaṃ dūto vā pāhetabbo—  ‘yaṃ
kho tumhe āyasmanto bhikkhuṃ uddissa cīvaracetāpannaṃ pahiṇittha, na taṃ tassa
bhikkhuno kiñci atthaṃ anubhoti, yuñjantāyasmanto sakaṃ, mā vo sakaṃ
vinassā’ti, ayaṃ tattha sāmīcī”</strong>
ti. (<em>10</em>:<strong>29</strong>)</p>
<ul>
<li>
<a class="ms" id="p_1V_2077"></a>
<a class="msdiv" id="msdiv539"></a>
<a class="sc" id="8"></a>
<span class="term">Bhikkhuṃ paneva uddissā</span>
<span class="gloss">ti bhikkhussatthāya, bhikkhuṃ ārammaṇaṃ karitvā, bhikkhuṃ
acchādetukāmo.</span>ti bhikkhussatthāya, bhikkhuṃ ārammaṇaṃ karitvā, bhikkhuṃ
acchādetukāmo.</li>
</ul>
<ul>
<li>
<a class="ms" id="p_1V_2078"></a>
<a class="sc" id="9"></a>
<span class="term">Rājā</span>
<span class="gloss">nāma yo koci rajjaṃ kāreti.</span>
nāma yo koci rajjaṃ kāreti.</li>
</ul>
<ul>
<li>
<a class="ms" id="p_1V_2079"></a>
<a class="sc" id="10"></a>
<span class="term">Rājabhoggo</span>
<span class="gloss">nāma yo koci rañño bhattavetanāhāro.</span>
nāma yo koci rañño bhattavetanāhāro.</li>
</ul>
<ul>
<li>
<a class="ms" id="p_1V_2080"></a>
<a class="sc" id="11"></a>
<span class="term">Brāhmaṇo</span>
<span class="gloss">nāma jātiyā brāhmaṇo.</span>
nāma jātiyā brāhmaṇo.</li>
</ul>
<ul>
<li>
<a class="ms" id="p_1V_2081"></a>
<a class="sc" id="12"></a>
<span class="term">Gahapatiko</span>
<span class="gloss">nāma ṭhapetvā rājaṃ rājabhoggaṃ brāhmaṇaṃ avaseso
gahapatiko nāma.</span>
nāma ṭhapetvā rājaṃ rājabhoggaṃ brāhmaṇaṃ avaseso gahapatiko nāma.</li>
</ul>
<ul>
<li>
<a class="ms" id="p_1V_2082"></a>
<a class="sc" id="13"></a>
<span class="term">Cīvaracetāpannaṃ</span>
<span class="gloss">nāma hiraññaṃ vā suvaṇṇaṃ vā muttā vā maṇi vā.</span>
nāma hiraññaṃ vā suvaṇṇaṃ vā muttā vā maṇi vā.</li>
</ul>
<ul>
<li>
<a class="ms" id="p_1V_2083"></a>
<a class="sc" id="14"></a>
<span class="term">Iminā cīvaracetāpannenā</span>
<span class="gloss">ti paccupaṭṭhitena.</span>ti paccupaṭṭhitena.</li>
</ul>
<ul>
<li>
<a class="ms" id="p_1V_2084"></a>
<a class="sc" id="15"></a>
<span class="term">Cetāpetvā</span>
<span class="gloss">ti parivattetvā.</span>ti parivattetvā.</li>
</ul>
<ul>
<li>
<a class="ms" id="p_1V_2085"></a>
<a class="sc" id="16"></a>
<span class="term">Acchādehī</span>
<span class="gloss">ti dajjehi.</span>ti dajjehi.</li>
</ul>
<p>
<a class="ms" id="p_1V_2086"></a>
<a class="sc" id="17"></a>
So ce dūto taṃ bhikkhuṃ upasaṅkamitvā evaṃ vadeyya—  “idaṃ kho, bhante,
āyasmantaṃ uddissa cīvaracetāpannaṃ ābhataṃ. Paṭiggaṇhātu āyasmā
cīvaracetāpannan”ti, tena bhikkhunā so dūto evamassa vacanīyo—  “na kho mayaṃ,
āvuso, cīvaracetāpannaṃ paṭiggaṇhāma. Cīvarañca kho mayaṃ paṭiggaṇhāma, kālena
kappiyan”ti. So ce dūto taṃ bhikkhuṃ evaṃ vadeyya—  “atthi panāyasmato koci
veyyāvaccakaro”ti? Cīvaratthikena, bhikkhave, bhikkhunā veyyāvaccakaro
niddisitabbo ārāmiko vā upāsako vā—  “eso kho, āvuso, bhikkhūnaṃ
veyyāvaccakaro”ti. Na vattabbo—  “tassa dehīti vā, so vā nikkhipissati, so vā
parivattessati, so vā cetāpessatī”ti.</p>
<p>
<a class="ms" id="p_1V_2087"></a>
<a class="sc" id="18"></a>
So ce dūto taṃ veyyāvaccakaraṃ saññāpetvā taṃ bhikkhuṃ upasaṅkamitvā evaṃ
vadeyya—  “yaṃ kho, bhante, āyasmā veyyāvaccakaraṃ niddisi saññatto so mayā.
Upasaṅkamatu āyasmā kālena, cīvarena taṃ acchādessatī”ti. Cīvaratthikena,
bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo
sāretabbo—  “attho me, āvuso, cīvarenā”ti. Na vattabbo—  “dehi me cīvaraṃ,
āhara me cīvaraṃ, parivattehi me cīvaraṃ, cetāpehi me cīvaran”ti.</p>
<p>
<a class="ms" id="p_1V_2088"></a>
<a class="sc" id="19"></a>
Dutiyampi vattabbo. Tatiyampi vattabbo. Sace abhinipphādeti, iccetaṃ kusalaṃ;
no ce abhinipphādeti, tattha gantvā tuṇhībhūtena uddissa ṭhātabbaṃ. Na āsane
nisīditabbaṃ. Na āmisaṃ paṭiggahetabbaṃ. Na dhammo bhāsitabbo. “Kiṃ kāraṇā
āgatosī”ti pucchiyamāno “jānāhi, āvuso”ti vattabbo. Sace āsane vā nisīdati,
āmisaṃ vā paṭiggaṇhāti, dhammaṃ vā bhāsati, ṭhānaṃ bhañjati.</p>
<p>
<a class="ms" id="p_1V_2089"></a>
<a class="sc" id="20"></a>
Dutiyampi ṭhātabbaṃ. Tatiyampi ṭhātabbaṃ. Catukkhattuṃ codetvā catukkhattuṃ
ṭhātabbaṃ. Pañcakkhattuṃ codetvā dvikkhattuṃ ṭhātabbaṃ. Chakkhattuṃ codetvā na
ṭhātabbaṃ. Tato ce uttari vāyamamāno taṃ cīvaraṃ abhinipphādeti, payoge
dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā
puggalassa vā. Evañca pana, bhikkhave, nissajjitabbaṃ…pe…  “idaṃ me, bhante,
cīvaraṃ atirekatikkhattuṃ codanāya atirekachakkhattuṃ ṭhānena abhinipphāditaṃ
nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…
āyasmato dammīti.</p>
<p>
<a class="ms" id="p_1V_2090"></a>
<a class="sc" id="21"></a>
No ce abhinipphādeyya, yatassa cīvaracetāpannaṃ ābhataṃ tattha sāmaṃ vā
gantabbaṃ dūto vā pāhetabbo—  “yaṃ kho tumhe, āyasmanto, bhikkhuṃ uddissa
cīvaracetāpannaṃ pahiṇittha na taṃ tassa bhikkhuno kiñci atthaṃ anubhoti.
Yuñjantāyasmanto sakaṃ, mā vo sakaṃ vinassā”ti.</p>
<ul>
<li>
<a class="ms" id="p_1V_2091"></a>
<a class="sc" id="22"></a>
<span class="term">Ayaṃ tattha sāmīcī</span>
<span class="gloss">ti ayaṃ tattha anudhammatā.</span>ti ayaṃ tattha
anudhammatā.</li>
</ul>
<p>
<a class="ms" id="p_1V_2092"></a>
<a class="msdiv" id="msdiv540"></a>
<a class="sc" id="23"></a>
Atirekatikkhattuṃ codanāya atirekachakkhattuṃ ṭhānena atirekasaññī
abhinipphādeti, nissaggiyaṃ pācittiyaṃ. Atirekatikkhattuṃ codanāya
atirekachakkhattuṃ ṭhānena vematiko abhinipphādeti, nissaggiyaṃ pācittiyaṃ.
Atirekatikkhattuṃ codanāya atirekachakkhattuṃ ṭhānena ūnakasaññī
abhinipphādeti, nissaggiyaṃ pācittiyaṃ.</p>
<p>
<a class="ms" id="p_1V_2093"></a>
<a class="sc" id="24"></a>
Ūnakatikkhattuṃ codanāya ūnakachakkhattuṃ ṭhānena atirekasaññī, āpatti
dukkaṭassa. Ūnakatikkhattuṃ codanāya ūnakachakkhattuṃ ṭhānena vematiko, āpatti
dukkaṭassa. Ūnakatikkhattuṃ codanāya ūnakachakkhattuṃ ṭhānena ūnakasaññī
anāpatti.</p>
<p>
<a class="ms" id="p_1V_2094"></a>
<a class="msdiv" id="msdiv541"></a>
<a class="sc" id="25"></a>
Anāpatti—  tikkhattuṃ codanāya, chakkhattuṃ ṭhānena, ūnakatikkhattuṃ codanāya,
ūnakachakkhattuṃ ṭhānena, acodiyamāno deti, sāmikā codetvā denti, ummattakassa,
ādikammikassāti.</p>
<p class="endsutta">
<a class="ms" id="p_1V_2095"></a>
<a class="sc" id="26"></a>
Rājasikkhāpadaṃ niṭṭhitaṃ dasamaṃ.<br>
Kathinavaggo paṭhamo.</p>
<p class="SUMMARY">
<a class="ms" id="p_1V_2096"></a>
<a class="sc" id="27"></a>
Tassuddānaṃ</p>
<blockquote class="uddanagatha">
<a class="ms" id="p_1V_2097"></a>
<p>
<a class="sc" id="28"></a>
Ubbhataṃ kathinaṃ tīṇi,
<br>
dhovanañca paṭiggaho;<br>
Aññātakāni tīṇeva,<br>
ubhinnaṃ dūtakena cāti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>