<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-np24">
<article>
<div class="hgroup">
<h1>Vassikasāṭikasikkhāpada</h1>
</div>
<span class="hidden">Mahāvibhaṅga</span><span class="hidden">Nissaggiyakaṇḍa</span><span class="hidden">Pattavagga</span><span class="hidden">Vassikasāṭikasikkhāpada</span>
<p>
<a class="ms" id="p_1V_2323"></a>
<a class="msdiv" id="msdiv626"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena bhagavatā bhikkhūnaṃ vassikasāṭikā anuññātā hoti.
Chabbaggiyā bhikkhū—  “bhagavatā vassikasāṭikā anuññātā”ti, paṭikacceva
vassikasāṭikacīvaraṃ pariyesanti, paṭikacceva katvā nivāsenti, jiṇṇāya
vassikasāṭikāya naggā kāyaṃ ovassāpenti. Ye te bhikkhū appicchā…pe…  te
ujjhāyanti khiyyanti vipācenti—  “kathañhi nāma chabbaggiyā bhikkhū paṭikacceva
vassikasāṭikacīvaraṃ pariyesissanti, paṭikacceva katvā nivāsessanti, jiṇṇāya
vassikasāṭikāya naggā kāyaṃ ovassāpessantī”ti.</p>
<p>
<a class="ms" id="p_1V_2324"></a>
<a class="sc" id="2"></a>
Atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ…pe…  “saccaṃ kira tumhe, bhikkhave, paṭikacceva
vassikasāṭikacīvaraṃ pariyesatha? Paṭikacceva katvā nivāsetha? Jiṇṇāya
vassikasāṭikāya naggā kāyaṃ ovassāpethā”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma tumhe moghapurisā, paṭikacceva
vassikasāṭikacīvaraṃ pariyesissatha, paṭikacceva katvā nivāsessatha, jiṇṇāya
vassikasāṭikāya naggā kāyaṃ ovassāpessatha. Netaṃ, moghapurisā, appasannānaṃ vā
pasādāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<ul>
<li>
<a class="ms" id="p_1V_2325"></a>
<a class="msdiv" id="msdiv627"></a>
<a class="sc" id="3"></a>
<span class="term">“‘Māso seso gimhānan’ti bhikkhunā vassikasāṭikacīvaraṃ
pariyesitabbaṃ</span>
<span class="gloss">; </span>;
<span class="term">‘addhamāso</span>
<span class="gloss"></span>
<span class="term">seso gimhānan’ti katvā nivāsetabbaṃ</span>
<span class="gloss">. </span>.
<span class="term">‘Orena ce māso seso gimhānan’ti vassikasāṭikacīvaraṃ
pariyeseyya, ‘orenaddhamāso seso gimhānan’ti katvā nivāseyya, nissaggiyaṃ
pācittiyan”</span>
<span class="gloss">ti. (</span>ti. (<em>24</em>:<span class="term">43</span>
<span class="gloss">)</span>)</li>
</ul>
<p>
<a class="ms" id="p_1V_2326"></a>
<a class="msdiv" id="msdiv628"></a>
<a class="sc" id="4"></a>
<strong>“Māso seso gimhānan”ti bhikkhunā vassikasāṭikacīvaraṃ pariyesitabban</strong>
ti. Ye manussā pubbepi vassikasāṭikacīvaraṃ denti te upasaṅkamitvā evamassu
vacanīyā—  “kālo vassikasāṭikāya, samayo vassikasāṭikāya, aññepi manussā
vassikasāṭikacīvaraṃ dentī”ti. Na vattabbā—  “detha me vassikasāṭikacīvaraṃ,
āharatha me vassikasāṭikacīvaraṃ, parivattetha me vassikasāṭikacīvaraṃ,
cetāpetha me vassikasāṭikacīvaran”ti.</p>
<p>
<a class="ms" id="p_1V_2327"></a>
<a class="sc" id="5"></a>
<strong>“Addhamāso seso gimhānan”ti katvā nivāsetabban</strong>ti. Addhamāse
sese gimhāne katvā nivāsetabbaṃ.</p>
<p class="rule">
<a class="ms" id="p_1V_2328"></a>
<a class="sc" id="6"></a>
<strong>“Orena ce māso seso gimhānan”</strong>ti atirekamāse sese gimhāne
vassikasāṭikacīvaraṃ pariyesati, nissaggiyaṃ pācittiyaṃ.</p>
<p class="rule">
<a class="ms" id="p_1V_2329"></a>
<a class="sc" id="7"></a>
<strong>“Orenaddhamāso seso gimhānan”</strong>ti atirekaddhamāse sese gimhāne
katvā nivāseti, nissaggiyaṃ hoti. Nissajjitabbaṃ saṃghassa vā gaṇassa vā
puggalassa vā. Evañca pana, bhikkhave, nissajjitabbaṃ…pe…  “idaṃ me, bhante,
vassikasāṭikacīvaraṃ atirekamāse sese gimhāne pariyiṭṭhaṃ atirekaddhamāse sese
gimhāne katvā paridahitaṃ nissaggiyaṃ. Imāhaṃ saṃghassa nissajjāmī”ti…pe…
dadeyyāti…pe…  dadeyyunti…pe…  āyasmato dammīti.</p>
<p>
<a class="ms" id="p_1V_2330"></a>
<a class="msdiv" id="msdiv629"></a>
<a class="sc" id="8"></a>
Atirekamāse sese gimhāne atirekasaññī vassikasāṭikacīvaraṃ pariyesati,
nissaggiyaṃ pācittiyaṃ. Atirekamāse sese gimhāne vematiko vassikasāṭikacīvaraṃ
pariyesati, nissaggiyaṃ pācittiyaṃ. Atirekamāse sese gimhāne ūnakasaññī
vassikasāṭikacīvaraṃ pariyesati, nissaggiyaṃ pācittiyaṃ.</p>
<p>
<a class="ms" id="p_1V_2331"></a>
<a class="sc" id="9"></a>
Atirekaddhamāse sese gimhāne atirekasaññī katvā nivāseti, nissaggiyaṃ
pācittiyaṃ. Atirekaddhamāse sese gimhāne vematiko katvā nivāseti, nissaggiyaṃ
pācittiyaṃ. Atirekaddhamāse sese gimhāne ūnakasaññī katvā nivāseti, nissaggiyaṃ
pācittiyaṃ.</p>
<p>
<a class="ms" id="p_1V_2332"></a>
<a class="sc" id="10"></a>
Satiyā vassikasāṭikāya naggo kāyaṃ ovassāpeti, āpatti dukkaṭassa. Ūnakamāse
sese gimhāne atirekasaññī, āpatti dukkaṭassa. Ūnakamāse sese gimhāne vematiko,
āpatti dukkaṭassa. Ūnakamāse sese gimhāne ūnakasaññī, anāpatti.</p>
<p>
<a class="ms" id="p_1V_2333"></a>
<a class="sc" id="11"></a>
Ūnakaddhamāse sese gimhāne atirekasaññī, āpatti dukkaṭassa. Ūnakaddhamāse sese
gimhāne vematiko, āpatti dukkaṭassa. Ūnakaddhamāse sese gimhāne ūnakasaññī,
anāpatti.</p>
<p>
<a class="ms" id="p_1V_2334"></a>
<a class="msdiv" id="msdiv630"></a>
<a class="sc" id="12"></a>
Anāpatti—  “māso seso gimhānan”ti vassikasāṭikacīvaraṃ pariyesati, “addhamāso
seso gimhānan”ti katvā nivāseti, “ūnakamāso seso gimhānan”ti
vassikasāṭikacīvaraṃ pariyesati, “ūnakaddhamāso seso gimhānan”ti katvā
nivāseti, pariyiṭṭhāya vassikasāṭikāya vassaṃ ukkaḍḍhiyyati, nivatthāya
vassikasāṭikāya vassaṃ ukkaḍḍhiyyati, dhovitvā nikkhipitabbaṃ; samaye
nivāsetabbaṃ, acchinnacīvarassa, naṭṭhacīvarassa, āpadāsu, ummattakassa,
ādikammikassāti.</p>
<p class="endsutta">
<a class="ms" id="p_1V_2335"></a>
<a class="sc" id="13"></a>
Vassikasāṭikasikkhāpadaṃ niṭṭhitaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>