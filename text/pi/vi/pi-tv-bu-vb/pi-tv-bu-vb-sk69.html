<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="pi-tv-bu-vb-sk69">
<article>
<hgroup>
<h1>Nīcāsanasikkhāpada</h1>
</hgroup>
<span class="hidden">
Mahāvibhaṅga </span>
<span class="hidden"> Sekhiyakaṇḍa </span>
<span class="hidden"> Pādukavagga </span>
<span class="hidden"> Nīcāsanasikkhāpada </span>
<p>
<a class="sc" id="1"></a>
<a class="ms" id="p_2V_2045"></a>
<a class="msdiv" id="msdiv 646 "></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena chabbaggiyā bhikkhū nīce āsane nisīditvā ucce
āsane nisinnassa dhammaṃ desenti.</p>
<p>
<a class="sc" id="2"></a>
<a class="ms" id="p_2V_2046"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
chabbaggiyā bhikkhū nīce āsane nisīditvā ucce āsane nisinnassa dhammaṃ
desessantī”ti…pe…  “saccaṃ kira tumhe, bhikkhave, nīce āsane nisīditvā ucce
āsane nisinnassa dhammaṃ desethā”ti? “Saccaṃ, bhagavā”ti. Vigarahi buddho
bhagavā…pe…  kathañhi nāma tumhe, moghapurisā, nīce āsane nisīditvā ucce āsane
nisinnassa dhammaṃ desessatha. Netaṃ, moghapurisā, appasannānaṃ vā pasādāya…pe…
vigarahitvā…pe…  dhammiṃ kathaṃ katvā bhikkhū āmantesi— </p>
<p>
<a class="sc" id="3"></a>
<a class="ms" id="p_2V_2047"></a>
<a class="msdiv" id="msdiv 647 "></a>
“Bhūtapubbaṃ, bhikkhave, bārāṇasiyaṃ aññatarassa chapakassa pajāpati gabbhinī
ahosi. Atha kho, bhikkhave, sā chapakī taṃ chapakaṃ etadavoca—  ‘gabbhinīmhi,
ayyaputta. Icchāmi ambaṃ khāditun’ti. ‘Natthi ambaṃ, akālo ambassā’ti. ‘Sace na
labhissāmi marissāmī’ti. Tena kho pana samayena rañño ambo dhuvaphalo hoti.
Atha kho, bhikkhave, so chapako yena so ambo tenupasaṅkami; upasaṅkamitvā taṃ
ambaṃ abhiruhitvā nilīno acchi. Atha kho, bhikkhave, rājā purohitena brāhmaṇena
saddhiṃ yena so ambo tenupasaṅkami; upasaṅkamitvā ucce āsane nisīditvā mantaṃ
pariyāpuṇāti. Atha kho, bhikkhave, tassa chapakassa etadahosi—  ‘yāva adhammiko
ayaṃ rājā, yatra hi nāma ucce āsane nisīditvā mantaṃ pariyāpuṇissati. Ayañca
brāhmaṇo adhammiko, yatra hi nāma nīce āsane nisīditvā ucce āsane nisinnassa
mantaṃ vācessati. Ahañcamhi adhammiko, yohaṃ itthiyā kāraṇā rañño ambaṃ
avaharāmi. Sabbamidaṃ carimaṃ katan’ti tattheva paripati.</p>
<blockquote class="gatha">
<a class="ms" id="p_2V_2048"></a>
<p>
<a class="sc" id="4"></a>
‘Ubho atthaṃ na jānanti,<br>
ubho dhammaṃ na passare;<br>
Yo cāyaṃ mantaṃ vāceti,<br>
yo cādhammenadhīyati’.<br>
</p>
<a class="ms" id="p_2V_2049"></a>
<p>
<a class="sc" id="5"></a>
‘Sālīnaṃ odano bhutto,<br>
sucimaṃsūpasecano;<br>
Tasmā dhamme na vattāmi,<br>
dhammo ariyebhi vaṇṇito’.<br>
</p>
</blockquote>
<blockquote class="gatha">
<a class="ms" id="p_2V_2050"></a>
<p>
<a class="sc" id="6"></a>
‘Dhiratthu taṃ dhanalābhaṃ,<br>
yasalābhañca brāhmaṇa;<br>
Yā vutti vinipātena,<br>
adhammacaraṇena vā.<br>
</p>
<a class="ms" id="p_2V_2051"></a>
<p>
<a class="sc" id="7"></a>
Paribbaja mahābrahme,<br>
pacantaññepi pāṇino;<br>
Mā tvaṃ adhammo ācarito,<br>
asmā kumbhamivābhidā’ti.<br>
</p>
</blockquote>
<p>
<a class="sc" id="8"></a>
<a class="ms" id="p_2V_2052"></a>
Tadāpi me, bhikkhave, amanāpā nīce āsane nisīditvā ucce āsane nisinnassa mantaṃ
vācetuṃ, kimaṅgaṃ pana etarahi na amanāpā bhavissati nīce āsane nisīditvā ucce
āsane nisinnassa dhammaṃ desetuṃ. Netaṃ, bhikkhave, appasannānaṃ vā
pasādāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="sc" id="9"></a>
<a class="ms" id="p_2V_2053"></a>
<strong>“Na nīce āsane nisīditvā ucce āsane nisinnassa agilānassa dhammaṃ
desessāmīti sikkhā karaṇīyā”</strong>
ti. (<em>69</em>:<strong>214</strong>)</p>
<p>
<a class="sc" id="10"></a>
<a class="ms" id="p_2V_2054"></a>
Na nīce āsane nisīditvā ucce āsane nisinnassa agilānassa dhammo desetabbo. Yo
anādariyaṃ paṭicca nīce āsane nisīditvā ucce āsane nisinnassa agilānassa
dhammaṃ deseti, āpatti dukkaṭassa.</p>
<p>
<a class="ms" id="p_2V_2055"></a>
Anāpatti—  asañcicca…pe…  ādikammikassāti.</p>
<p class="endsutta">
<a class="ms" id="p_2V_2056"></a>
Navamasikkhāpadaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>