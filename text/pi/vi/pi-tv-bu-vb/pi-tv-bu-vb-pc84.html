<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc84">
<article>
<hgroup>
<h1>Ratanasikkhāpada</h1>
</hgroup>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Ratanavagga</span><span class="hidden">Ratanasikkhāpada</span>
<p>
<a class="ms" id="p_2V_1476"></a>
<a class="msdiv" id="msdiv502"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena aññataro bhikkhu aciravatiyā nadiyā nahāyati.
Aññataropi brāhmaṇo pañcasatānaṃ thavikaṃ thale nikkhipitvā aciravatiyā nadiyā
nahāyanto vissaritvā agamāsi. Atha kho so bhikkhu—  “tassāyaṃ brāhmaṇassa
thavikā, mā idha nassī”ti aggahesi. Atha kho so brāhmaṇo saritvā turito
ādhāvitvā taṃ bhikkhuṃ etadavoca—  “api me, bho, thavikaṃ passeyyāsī”ti?
“Handa, brāhmaṇā”ti adāsi. Atha kho tassa brāhmaṇassa etadahosi—  “kena nu kho
ahaṃ upāyena imassa bhikkhuno puṇṇapattaṃ na dadeyyan”ti. “Na me, bho,
pañcasatāni, sahassaṃ me”ti palibundhetvā muñci.</p>
<p>
<a class="ms" id="p_2V_1477"></a>
<a class="sc" id="2"></a>
Atha kho so bhikkhu ārāmaṃ gantvā bhikkhūnaṃ etamatthaṃ ārocesi. Ye te bhikkhū
appicchā…pe…  te ujjhāyanti khiyyanti vipācenti—  “kathañhi nāma bhikkhu
ratanaṃ uggahessatī”ti…pe…  “saccaṃ kira tvaṃ, bhikkhu, ratanaṃ uggahesī”ti?
“Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ,
moghapurisa, ratanaṃ uggahessasi. Netaṃ, moghapurisa, appasannānaṃ vā
pasādāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1478"></a>
<a class="sc" id="3"></a>
<strong>“Yo pana bhikkhu ratanaṃ vā ratanasammataṃ vā uggaṇheyya vā
uggaṇhāpeyya vā, pācittiyan”</strong>
ti.</p>
<p>
<a class="ms" id="p_2V_1479"></a>
<a class="sc" id="4"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1480"></a>
<a class="msdiv" id="msdiv503"></a>
<a class="sc" id="5"></a>
Tena kho pana samayena sāvatthiyā ussavo hoti. Manussā alaṅkatappaṭiyattā
uyyānaṃ gacchanti. Visākhāpi migāramātā alaṅkatappaṭiyattā “uyyānaṃ
gamissāmī”ti gāmato nikkhamitvā—  “kyāhaṃ karissāmi uyyānaṃ gantvā, yannūnāhaṃ
bhagavantaṃ payirupāseyyan”ti ābharaṇaṃ omuñcitvā uttarāsaṅgena bhaṇḍikaṃ
bandhitvā dāsiyā adāsi—  “handa, je, imaṃ bhaṇḍikaṃ gaṇhāhī”ti. Atha kho
visākhā migāramātā yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinnaṃ kho visākhaṃ migāramātaraṃ
bhagavā dhammiyā kathāya sandassesi samādapesi samuttejesi sampahaṃsesi. Atha
kho visākhā migāramātā bhagavatā dhammiyā kathāya sandassitā samādapitā
samuttejitā sampahaṃsitā uṭṭhāyāsanā bhagavantaṃ abhivādetvā padakkhiṇaṃ katvā
pakkāmi. Atha kho sā dāsī taṃ bhaṇḍikaṃ vissaritvā agamāsi. Bhikkhū passitvā
bhagavato etamatthaṃ ārocesuṃ. “Tena hi, bhikkhave, uggahetvā nikkhipathā”ti.
Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū
āmantesi—  “anujānāmi, bhikkhave, ratanaṃ vā ratanasammataṃ vā ajjhārāme
uggahetvā vā uggahāpetvā vā nikkhipituṃ—  ‘yassa bhavissati so harissatī’ti.
Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1481"></a>
<a class="sc" id="6"></a>
<strong>“Yo pana bhikkhu ratanaṃ vā ratanasammataṃ vā, aññatra ajjhārāmā,
uggaṇheyya vā uggaṇhāpeyya vā, pācittiyan”</strong>
ti.</p>
<p>
<a class="ms" id="p_2V_1482"></a>
<a class="sc" id="7"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_1483"></a>
<a class="msdiv" id="msdiv504"></a>
<a class="sc" id="8"></a>
Tena kho pana samayena kāsīsu janapade anāthapiṇḍikassa gahapatissa
kammantagāmo hoti. Tena ca gahapatinā antevāsī āṇatto hoti—  “sace bhadantā
āgacchanti, bhattaṃ kareyyāsī”ti. Tena kho pana samayena sambahulā bhikkhū
kāsīsu janapade cārikaṃ caramānā yena anāthapiṇḍikassa gahapatissa kammantagāmo
tenupasaṅkamiṃsu. Addasā kho so puriso te bhikkhū dūratova āgacchante. Disvāna
yena te bhikkhū tenupasaṅkami; upasaṅkamitvā te bhikkhū abhivādetvā etadavoca—
“adhivāsentu, bhante, ayyā svātanāya gahapatino bhattan”ti. Adhivāsesuṃ kho
te bhikkhū tuṇhībhāvena. Atha kho so puriso tassā rattiyā accayena paṇītaṃ
khādanīyaṃ bhojanīyaṃ paṭiyādāpetvā kālaṃ ārocāpetvā aṅgulimuddikaṃ omuñcitvā
te bhikkhū bhattena parivisitvā—  “ayyā bhuñjitvā gacchantu, ahampi kammantaṃ
gamissāmī”ti aṅgulimuddikaṃ vissaritvā agamāsi. Bhikkhū passitvā—  “sace mayaṃ
gamissāma nassissatāyaṃ aṅgulimuddikā”ti tattheva acchiṃsu. Atha kho so puriso
kammantā āgacchanto te bhikkhū passitvā etadavoca—  “kissa, bhante, ayyā idheva
acchantī”ti? Atha kho te bhikkhū tassa purisassa etamatthaṃ ārocetvā sāvatthiṃ
gantvā bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ.</p>
<p>
<a class="ms" id="p_2V_1484"></a>
<a class="sc" id="9"></a>
Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū
āmantesi—  “anujānāmi, bhikkhave, ratanaṃ vā ratanasammataṃ vā ajjhārāme vā
ajjhāvasathe vā uggahetvā vā uggahāpetvā vā nikkhipituṃ—  ‘yassa bhavissati so
harissatī’ti. Evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1485"></a>
<a class="msdiv" id="msdiv505"></a>
<a class="sc" id="10"></a>
<strong>“Yo pana bhikkhu ratanaṃ vā ratanasammataṃ vā, aññatra ajjhārāmā vā
ajjhāvasathā vā, uggaṇheyya vā uggaṇhāpeyya vā, pācittiyaṃ. Ratanaṃ vā pana
bhikkhunā ratanasammataṃ vā ajjhārāme vā ajjhāvasathe vā uggahetvā vā
uggahāpetvā vā nikkhipitabbaṃ—  ‘yassa bhavissati so harissatī’ti. Ayaṃ tattha
sāmīcī”</strong>
ti. (<em>84</em>:<strong>133</strong>)</p>
<ul>
<li>
<a class="ms" id="p_2V_1486"></a>
<a class="msdiv" id="msdiv506"></a>
<a class="sc" id="11"></a>
<span class="term">Yo panā</span>
<span class="gloss">ti yo yādiso…pe…  </span>ti yo yādiso…pe…
<span class="term">bhikkhū</span>
<span class="gloss">ti…pe…  ayaṃ imasmiṃ atthe adhippeto bhikkhūti.</span>ti…pe…
ayaṃ imasmiṃ atthe adhippeto bhikkhūti.</li>
</ul>
<ul>
<li>
<a class="ms" id="p_2V_1487"></a>
<a class="sc" id="12"></a>
<span class="term">Ratanaṃ</span>
<span class="gloss">nāma muttā maṇi veḷuriyo saṅkho silā pavālaṃ rajataṃ
jātarūpaṃ lohitaṅko masāragallaṃ.</span>
nāma muttā maṇi veḷuriyo saṅkho silā pavālaṃ rajataṃ jātarūpaṃ lohitaṅko
masāragallaṃ.</li>
</ul>
<ul>
<li>
<a class="ms" id="p_2V_1488"></a>
<a class="sc" id="13"></a>
<span class="term">Ratanasammataṃ</span>
<span class="gloss">nāma yaṃ manussānaṃ upabhogaparibhogaṃ, etaṃ ratanasammataṃ
nāma.</span>
nāma yaṃ manussānaṃ upabhogaparibhogaṃ, etaṃ ratanasammataṃ nāma.</li>
</ul>
<ul>
<li>
<a class="ms" id="p_2V_1489"></a>
<a class="sc" id="14"></a>
<span class="term">Aññatra ajjhārāmā vā ajjhāvasathā vā</span>
<span class="gloss">ti ṭhapetvā ajjhārāmaṃ ajjhāvasathaṃ.</span>ti ṭhapetvā
ajjhārāmaṃ ajjhāvasathaṃ.</li>
</ul>
<ul>
<li>
<a class="ms" id="p_2V_1490"></a>
<a class="sc" id="15"></a>
<span class="term">Ajjhārāmo</span>
<span class="gloss">nāma parikkhittassa ārāmassa anto ārāmo, aparikkhittassa
upacāro.</span>
nāma parikkhittassa ārāmassa anto ārāmo, aparikkhittassa upacāro.</li>
</ul>
<ul>
<li>
<a class="ms" id="p_2V_1491"></a>
<a class="sc" id="16"></a>
<span class="term">Ajjhāvasatho</span>
<span class="gloss">nāma parikkhittassa āvasathassa anto āvasatho,
aparikkhittassa upacāro.</span>
nāma parikkhittassa āvasathassa anto āvasatho, aparikkhittassa upacāro.</li>
</ul>
<ul>
<li>
<a class="ms" id="p_2V_1492"></a>
<a class="sc" id="17"></a>
<span class="term">Uggaṇheyyā</span>
<span class="gloss">ti sayaṃ gaṇhāti, āpatti pācittiyassa.</span>ti sayaṃ
gaṇhāti, āpatti pācittiyassa.</li>
</ul>
<ul>
<li>
<a class="ms" id="p_2V_1493"></a>
<a class="sc" id="18"></a>
<span class="term">Uggaṇhāpeyyā</span>
<span class="gloss">ti aññaṃ gāhāpeti, āpatti pācittiyassa.</span>ti aññaṃ
gāhāpeti, āpatti pācittiyassa.</li>
</ul>
<ul>
<li>
<a class="ms" id="p_2V_1494"></a>
<a class="sc" id="19"></a>
<span class="term">Ratanaṃ vā pana bhikkhunā ratanasammataṃ vā ajjhārāme vā
ajjhāvasathe vā uggahetvā vā uggahāpetvā vā nikkhipitabban</span>
<span class="gloss">ti rūpena vā nimittena vā saññāṇaṃ katvā nikkhipitvā
ācikkhitabbaṃ—  “yassa bhaṇḍaṃ naṭṭhaṃ so āgacchatū”ti. Sace tattha āgacchati
so vattabbo—  “āvuso, kīdisaṃ te bhaṇḍan”ti? Sace rūpena vā nimittena vā
sampādeti dātabbaṃ, no ce sampādeti “vicināhi, āvuso”ti vattabbo. Tamhā āvāsā
pakkamantena ye tattha honti bhikkhū patirūpā, tesaṃ hatthe nikkhipitvā
pakkamitabbaṃ. No ce honti bhikkhū patirūpā, ye tattha honti gahapatikā
patirūpā, tesaṃ hatthe nikkhipitvā pakkamitabbaṃ.</span>ti rūpena vā nimittena
vā saññāṇaṃ katvā nikkhipitvā ācikkhitabbaṃ—  “yassa bhaṇḍaṃ naṭṭhaṃ so
āgacchatū”ti. Sace tattha āgacchati so vattabbo—  “āvuso, kīdisaṃ te
bhaṇḍan”ti? Sace rūpena vā nimittena vā sampādeti dātabbaṃ, no ce sampādeti
“vicināhi, āvuso”ti vattabbo. Tamhā āvāsā pakkamantena ye tattha honti bhikkhū
patirūpā, tesaṃ hatthe nikkhipitvā pakkamitabbaṃ. No ce honti bhikkhū patirūpā,
ye tattha honti gahapatikā patirūpā, tesaṃ hatthe nikkhipitvā pakkamitabbaṃ.</li>
</ul>
<ul>
<li>
<a class="ms" id="p_2V_1495"></a>
<a class="sc" id="20"></a>
<span class="term">Ayaṃ tattha sāmīcī</span>
<span class="gloss">ti ayaṃ tattha anudhammatā.</span>ti ayaṃ tattha
anudhammatā.</li>
</ul>
<p>
<a class="ms" id="p_2V_1496"></a>
<a class="msdiv" id="msdiv507"></a>
<a class="sc" id="21"></a>
Anāpatti—  ratanaṃ vā ratanasammataṃ vā ajjhārāme vā ajjhāvasathe vā uggahetvā
vā uggahāpetvā vā nikkhipati—  “yassa bhavissati so harissatī”ti,
ratanasammataṃ vissāsaṃ gaṇhāti, tāvakālikaṃ gaṇhāti, paṃsukūlasaññissa,
ummattakassa, ādikammikassāti.</p>
<p class="endsutta">
<a class="ms" id="p_2V_1497"></a>
<a class="sc" id="22"></a>
Ratanasikkhāpadaṃ niṭṭhitaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>