<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc12">
<article>
<div class="hgroup">
<h1>Aññavādakasikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Bhūtagāmavagga</span><span class="hidden">Aññavādakasikkhāpada</span>
<p>
<a class="ms" id="p_2V_350"></a>
<a class="msdiv" id="msdiv94"></a>
<a class="sc" id="1"></a>
Tena samayena buddho bhagavā kosambiyaṃ viharati ghositārāme. Tena kho pana
samayena āyasmā channo anācāraṃ ācaritvā saṃghamajjhe āpattiyā anuyuñjīyamāno
aññenaññaṃ paṭicarati—  “ko āpanno, kiṃ āpanno, kismiṃ āpanno, kathaṃ āpanno,
kaṃ bhaṇatha, kiṃ bhaṇathā”ti?</p>
<p>
<a class="ms" id="p_2V_351"></a>
<a class="sc" id="2"></a>
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
āyasmā channo saṃghamajjhe āpattiyā anuyuñjīyamāno aññenaññaṃ paṭicarissati—
‘ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ
bhaṇathā’”ti…pe…  saccaṃ kira tvaṃ, channa, saṃghamajjhe āpattiyā
anuyuñjīyamāno aññenaññaṃ paṭicarasi—  ‘ko āpanno, kiṃ āpanno, kismiṃ āpanno,
kathaṃ āpanno, kaṃ bhaṇatha, kiṃ bhaṇathā’”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma tvaṃ, moghapurisa, saṃghamajjhe āpattiyā
anuyuñjīyamāno aññenaññaṃ paṭicarissasi—  “ko āpanno, kiṃ āpanno, kismiṃ
āpanno, kathaṃ āpanno, kaṃ bhaṇatha, kiṃ bhaṇathā”ti. Netaṃ, moghapurisa,
appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū
āmantesi—  “tena hi, bhikkhave, saṃgho channassa bhikkhuno aññavādakaṃ ropetu.
Evañca pana, bhikkhave, ropetabbaṃ. Byattena bhikkhunā paṭibalena saṃgho
ñāpetabbo— </p>
<p>
<a class="ms" id="p_2V_352"></a>
<a class="msdiv" id="msdiv95"></a>
<a class="sc" id="3"></a>
‘Suṇātu me, bhante, saṃgho. Ayaṃ channo bhikkhu saṃghamajjhe āpattiyā
anuyuñjīyamāno aññenaññaṃ paṭicarati. Yadi saṃghassa pattakallaṃ, saṃgho
channassa bhikkhuno aññavādakaṃ ropeyya. Esā ñatti.</p>
<p>
<a class="ms" id="p_2V_353"></a>
<a class="sc" id="4"></a>
Suṇātu me, bhante, saṃgho. Ayaṃ channo bhikkhu saṃghamajjhe āpattiyā
anuyuñjīyamāno aññenaññaṃ paṭicarati. Saṃgho channassa bhikkhuno aññavādakaṃ
ropeti. Yassāyasmato khamati channassa bhikkhuno aññavādakassa ropanā, so
tuṇhassa; yassa nakkhamati, so bhāseyya.</p>
<p>
<a class="ms" id="p_2V_354"></a>
<a class="sc" id="5"></a>
Ropitaṃ saṃghena channassa bhikkhuno aññavādakaṃ. Khamati saṃghassa, tasmā
tuṇhī, evametaṃ dhārayāmī’”ti.</p>
<p>
<a class="ms" id="p_2V_355"></a>
<a class="sc" id="6"></a>
Atha kho bhagavā āyasmantaṃ channaṃ anekapariyāyena vigarahitvā
dubbharatāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_356"></a>
<a class="sc" id="7"></a>
<strong>“Aññavādake pācittiyan”</strong>ti.</p>
<p>
<a class="ms" id="p_2V_357"></a>
<a class="sc" id="8"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p>
<a class="ms" id="p_2V_358"></a>
<a class="msdiv" id="msdiv96"></a>
<a class="sc" id="9"></a>
Tena kho pana samayena āyasmā channo saṃghamajjhe āpattiyā anuyuñjīyamāno
aññenaññaṃ paṭicaranto—  “āpattiṃ āpajjissāmī”ti tuṇhībhūto saṃghaṃ viheseti.
Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma
āyasmā channo saṃghamajjhe āpattiyā anuyuñjīyamāno tuṇhībhūto saṃghaṃ
vihesessatī”ti…pe…  “saccaṃ kira tvaṃ, channa, saṃghamajjhe āpattiyā
anuyuñjīyamāno tuṇhībhūto saṃghaṃ vihesesī”ti? “Saccaṃ, bhagavā”ti. Vigarahi
buddho bhagavā…pe…  kathañhi nāma tvaṃ, moghapurisa, saṃghamajjhe āpattiyā
anuyuñjīyamāno tuṇhībhūto saṃghaṃ vihesessasi. Netaṃ, moghapurisa, appasannānaṃ
vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi—
“tena hi, bhikkhave, saṃgho channassa bhikkhuno vihesakaṃ ropetu. Evañca pana,
bhikkhave, ropetabbaṃ. Byattena bhikkhunā paṭibalena saṃgho ñāpetabbo— </p>
<p>
<a class="ms" id="p_2V_359"></a>
<a class="msdiv" id="msdiv97"></a>
<a class="sc" id="10"></a>
‘Suṇātu me, bhante, saṃgho. Ayaṃ channo bhikkhu saṃghamajjhe āpattiyā
anuyuñjīyamāno tuṇhībhūto saṃghaṃ viheseti. Yadi saṃghassa pattakallaṃ, saṃgho
channassa bhikkhuno vihesakaṃ ropeyya. Esā ñatti.</p>
<p>
<a class="ms" id="p_2V_360"></a>
<a class="sc" id="11"></a>
Suṇātu me, bhante, saṃgho. Ayaṃ channo bhikkhu saṃghamajjhe āpattiyā
anuyuñjīyamāno tuṇhībhūto saṃghaṃ viheseti. Saṃgho channassa bhikkhuno
vihesakaṃ ropeti. Yassāyasmato khamati channassa bhikkhuno vihesakassa ropanā,
so tuṇhassa; yassa nakkhamati, so bhāseyya.</p>
<p>
<a class="ms" id="p_2V_361"></a>
<a class="sc" id="12"></a>
Ropitaṃ saṃghena channassa bhikkhuno vihesakaṃ. Khamati saṃghassa, tasmā tuṇhī,
evametaṃ dhārayāmī’”ti.</p>
<p>
<a class="ms" id="p_2V_362"></a>
<a class="sc" id="13"></a>
Atha kho bhagavā āyasmantaṃ channaṃ anekapariyāyena vigarahitvā
dubbharatāya…pe…  evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_363"></a>
<a class="msdiv" id="msdiv98"></a>
<a class="sc" id="14"></a>
<strong>“Aññavādake vihesake pācittiyan”</strong>ti. (<em>12</em>:
<strong>61</strong>)</p>
<ul>
<li>
<a class="ms" id="p_2V_364"></a>
<a class="msdiv" id="msdiv99"></a>
<a class="sc" id="15"></a>
<span class="term">Aññavādako</span>
<span class="gloss">nāma saṃghamajjhe vatthusmiṃ vā āpattiyā vā anuyuñjīyamāno
taṃ na kathetukāmo taṃ na ugghāṭetukāmo aññenaññaṃ paṭicarati—  “ko āpanno, kiṃ
āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā”ti. Eso
aññavādako nāma.</span>
nāma saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo
taṃ na ugghāṭetukāmo aññenaññaṃ paṭicarati—  “ko āpanno, kiṃ āpanno, kismiṃ
āpanno, kathaṃ āpanno, kaṃ bhaṇatha, kiṃ bhaṇathā”ti. Eso aññavādako nāma.</li>
</ul>
<ul>
<li>
<a class="ms" id="p_2V_365"></a>
<a class="sc" id="16"></a>
<span class="term">Vihesako</span>
<span class="gloss">nāma saṃghamajjhe vatthusmiṃ vā āpattiyā vā anuyuñjīyamāno
taṃ na kathetukāmo taṃ na ugghāṭetukāmo tuṇhībhūto saṃghaṃ viheseti. Eso
vihesako nāma.</span>
nāma saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo
taṃ na ugghāṭetukāmo tuṇhībhūto saṃghaṃ viheseti. Eso vihesako nāma.</li>
</ul>
<p>
<a class="ms" id="p_2V_366"></a>
<a class="msdiv" id="msdiv100"></a>
<a class="sc" id="17"></a>
Aropite aññavādake saṃghamajjhe vatthusmiṃ vā āpattiyā vā anuyuñjīyamāno taṃ na
kathetukāmo taṃ na ugghāṭetukāmo aññenaññaṃ paṭicarati—  “ko āpanno, kiṃ
āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā”ti, āpatti
dukkaṭassa. Aropite vihesake saṃghamajjhe vatthusmiṃ vā āpattiyā vā
anuyuñjīyamāno taṃ na kathetukāmo taṃ na ugghāṭetukāmo tuṇhībhūto saṃghaṃ
viheseti, āpatti dukkaṭassa. Ropite aññavādake saṃghamajjhe vatthusmiṃ vā
āpattiyā vā anuyuñjīyamāno taṃ na kathetukāmo taṃ na ugghāṭetukāmo aññenaññaṃ
paṭicarati—  “ko āpanno, kiṃ āpanno, kismiṃ āpanno, kathaṃ āpanno, kaṃ
bhaṇatha, kiṃ bhaṇathā”ti, āpatti pācittiyassa. Ropite vihesake saṃghamajjhe
vatthusmiṃ vā āpattiyā vā anuyuñjīyamāno taṃ na kathetukāmo taṃ na
ugghāṭetukāmo tuṇhībhūto saṃghaṃ viheseti, āpatti pācittiyassa.</p>
<p>
<a class="ms" id="p_2V_367"></a>
<a class="msdiv" id="msdiv101"></a>
<a class="sc" id="18"></a>
Dhammakamme dhammakammasaññī aññavādake vihesake, āpatti pācittiyassa.
Dhammakamme vematiko aññavādake vihesake, āpatti pācittiyassa. Dhammakamme
adhammakammasaññī aññavādake vihesake, āpatti pācittiyassa. Adhammakamme
dhammakammasaññī, āpatti dukkaṭassa. Adhammakamme vematiko, āpatti dukkaṭassa.
Adhammakamme adhammakammasaññī, āpatti dukkaṭassa.</p>
<p>
<a class="ms" id="p_2V_368"></a>
<a class="msdiv" id="msdiv102"></a>
<a class="sc" id="19"></a>
Anāpatti—  ajānanto pucchati, gilāno vā na katheti; “saṃghassa bhaṇḍanaṃ vā
kalaho vā viggaho vā vivādo vā bhavissatī”ti na katheti; “saṃghabhedo vā
saṃgharāji vā bhavissatī”ti na katheti; “adhammena vā vaggena vā nakammārahassa
vā kammaṃ karissatī”ti na katheti; ummattakassa, ādikammikassāti.</p>
<p class="endsutta">
<a class="ms" id="p_2V_369"></a>
<a class="sc" id="20"></a>
Aññavādakasikkhāpadaṃ niṭṭhitaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>