<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pi-tv-bu-vb-pc53">
<article>
<div class="hgroup">
<h1>Hasadhammasikkhāpada</h1>
</div>
<span class="hidden">Mahāvibhaṅga</span><span class="hidden">Pācittiyakaṇḍa</span><span class="hidden">Surāpānavagga</span><span class="hidden">Hasadhammasikkhāpada</span>
<p>
<a class="ms" id="p_2V_1038"></a>
<a class="msdiv" id="msdiv335"></a>
<a class="sc" id="1"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena sattarasavaggiyā bhikkhū aciravatiyā nadiyā udake
kīḷanti. Tena kho pana samayena rājā pasenadi kosalo mallikāya deviyā saddhiṃ
uparipāsādavaragato hoti. Addasā kho rājā pasenadi kosalo sattarasavaggiye
bhikkhū aciravatiyā nadiyā udake kīḷante. Disvāna mallikaṃ deviṃ etadavoca—
“ete te, mallike, arahanto udake kīḷantī”ti. “Nissaṃsayaṃ kho, mahārāja,
bhagavatā sikkhāpadaṃ apaññattaṃ. Te vā bhikkhū appakataññuno”ti. Atha kho
rañño pasenadissa kosalassa etadahosi—  “kena nu kho ahaṃ upāyena bhagavato ca
na āroceyyaṃ, bhagavā ca jāneyya ime bhikkhū udake kīḷitā”ti? Atha kho rājā
pasenadi kosalo sattarasavaggiye bhikkhū pakkosāpetvā mahantaṃ guḷapiṇḍaṃ
adāsi—  “imaṃ, bhante, guḷapiṇḍaṃ bhagavato dethā”ti. Sattarasavaggiyā bhikkhū
taṃ guḷapiṇḍaṃ ādāya yena bhagavā tenupasaṅkamiṃsu; upasaṅkamitvā bhagavantaṃ
etadavocuṃ—  “imaṃ, bhante, guḷapiṇḍaṃ rājā pasenadi kosalo bhagavato detī”ti.
“Kahaṃ pana tumhe, bhikkhave, rājā addasā”ti. “Aciravatiyā nadiyā, bhagavā,
udake kīḷante”ti. Vigarahi buddho bhagavā…pe…  kathañhi nāma tumhe,
moghapurisā, udake kīḷissatha. Netaṃ, moghapurisā, appasannānaṃ vā pasādāya…pe…
evañca pana, bhikkhave, imaṃ sikkhāpadaṃ uddiseyyātha— </p>
<p class="rule">
<a class="ms" id="p_2V_1039"></a>
<a class="msdiv" id="msdiv336"></a>
<a class="sc" id="2"></a>
<strong>“Udake hasadhamme pācittiyan”</strong>ti. (<em>53</em>:
<strong>102</strong>)</p>
<ul>
<li>
<a class="ms" id="p_2V_1040"></a>
<a class="msdiv" id="msdiv337"></a>
<a class="sc" id="3"></a>
<span class="term">Udake hasadhammo</span>
<span class="gloss">nāma uparigopphake udake hasādhippāyo nimujjati vā
ummujjati vā palavati vā, āpatti pācittiyassa.</span>
nāma uparigopphake udake hasādhippāyo nimujjati vā ummujjati vā palavati vā,
āpatti pācittiyassa.</li>
</ul>
<p>
<a class="ms" id="p_2V_1041"></a>
<a class="msdiv" id="msdiv338"></a>
<a class="sc" id="4"></a>
Udake hasadhamme hasadhammasaññī, āpatti pācittiyassa. Udake hasadhamme
vematiko, āpatti pācittiyassa. Udake hasadhamme ahasadhammasaññī, āpatti
pācittiyassa.</p>
<p>
<a class="ms" id="p_2V_1042"></a>
<a class="sc" id="5"></a>
Heṭṭhāgopphake udake kīḷati, āpatti dukkaṭassa. Udake nāvāya kīḷati, āpatti
dukkaṭassa. Hatthena vā pādena vā kaṭṭhena vā kaṭhalāya vā udakaṃ paharati,
āpatti dukkaṭassa. Bhājanagataṃ udakaṃ vā kañjikaṃ vā khīraṃ vā takkaṃ vā
rajanaṃ vā passāvaṃ vā cikkhallaṃ vā kīḷati, āpatti dukkaṭassa.</p>
<p>
<a class="ms" id="p_2V_1043"></a>
<a class="sc" id="6"></a>
Udake ahasadhamme hasadhammasaññī, āpatti dukkaṭassa. Udake ahasadhamme
vematiko, āpatti dukkaṭassa. Udake ahasadhamme ahasadhammasaññī, anāpatti.</p>
<p>
<a class="ms" id="p_2V_1044"></a>
<a class="msdiv" id="msdiv339"></a>
<a class="sc" id="7"></a>
Anāpatti—  na hasādhippāyo, sati karaṇīye udakaṃ otaritvā nimujjati vā
ummujjati vā palavati vā, pāraṃ gacchanto nimujjati vā ummujjati vā palavati
vā, āpadāsu, ummattakassa, ādikammikassāti.</p>
<p class="endsutta">
<a class="ms" id="p_2V_1045"></a>
<a class="sc" id="8"></a>
Hasadhammasikkhāpadaṃ niṭṭhitaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>