<!DOCTYPE html>
<html>
<head>
<meta charset="UTF-8">
<meta author="ပိဋကတ်တော် မြန်မာပြန်ဌာနမှ သုတ္တန် ပိဋကတ်တော်ကို ပါဠိဘာသာမှ ပြန်ဆိုသည်။">
<title>၁-ပဌမ သမ္မတ္တနိယာမသုတ်</title>
</head>
<body>
<div id="text" lang="my">
<section class="sutta" id="an5.151">
<article>
<div class="hgroup">
<p class="division">အင်္ဂုတ္တရနိကာယ်</p>
<p>(၁၆) ၁-သဒ္ဓမ္မဝဂ်</p>
<h1>၁-ပဌမ သမ္မတ္တနိယာမသုတ်</h1>
</div>
<p>၁၅၁။ ရဟန်းတို့ တရားငါးမျိုးတို့နှင့် ပြည့်စုံသူသည် သူတော်ကောင်းတရားကို နာသော်လည်းကုသိုလ်တရားတို့၌ မဖောက်မပြန်သော သဘောရှိသည့် မြဲသောသဘော (အရိယာမဂ်) သို့ သက်ဝင်ရန်မထိုက်တန်။</p>
<p>အဘယ်ငါးမျိုးတို့နည်းဟူမူ—</p>
<p>ဟောကြားသော တရားကို မထီမဲ့မြင် ပြု၏။</p>
<p>တရားဟော ပုဂ္ဂိုလ်ကို မထီမဲ့မြင် ပြု၏။</p>
<p>မိမိကိုယ်ကို မထီမဲ့မြင် ပြု၏။</p>
<p>စိတ်ပျံ့လွင့်သည်ဖြစ်၍ စိတ်မတည်ကြည်ဘဲ တရားနာ၏။</p>
<p>မသင့်သောအားဖြင့်လည်း နှလုံးသွင်း၏။</p>
<p>ရဟန်းတို့ ဤတရားငါးမျိုးတို့နှင့် ပြည့်စုံသူသည် သူတော်ကောင်းတရားကို နာသော်လည်းကုသိုလ်တရားတို့၌ မဖောက်မပြန်သော သဘောရှိသည့် မြဲသောသဘော (အရိယာမဂ်) သို့ သက်ဝင်ရန်မထိုက်တန်။</p>
<p>ရဟန်းတို့ တရားငါးမျိုးတို့နှင့် ပြည့်စုံသူသည် သူတော်ကောင်းတရားကို နာသည်ရှိသော့်ကုသိုလ်တရားတို့၌ မဖောက်မပြန်သော သဘောရှိသည့် မြဲသောသဘော (အရိယာမဂ်) သို့ သက်ဝင်ရန်ထိုက်တန်၏။</p>
<p>အဘယ်ငါးမျိုးတို့နည်းဟူမူ—</p>
<p>တရားကို မထီမဲ့မြင် မပြု။</p>
<p>တရားဟော ပုဂ္ဂိုလ်ကို မထီမဲ့မြင် မပြု။</p>
<p>မိမိကိုယ်ကို မထီမဲ့မြင် မပြု။</p>
<p>စိတ်မပျံ့လွင့်သည်ဖြစ်၍ စိတ်တည်ကြည်လျက် တရားနာ၏။</p>
<p>သင့်သောအားဖြင့်လည်း နှလုံးသွင်း၏။</p>
<p>ရဟန်းတို့ ဤတရားငါးမျိုးတို့နှင့် ပြည့်စုံသူသည် သူတော်ကောင်းတရားကို နာသည်ရှိသော်ကုသိုလ်တရားတို့၌ မဖောက်မပြန်သော သဘောရှိသည့် မြဲသောသဘော (အရိယာမဂ်) သို့ သက်ဝင်ရန်ထိုက်တန်၏ဟု (မိန့်တော်မူ၏)။</p>
<p>ပဌမသုတ်။</p>
</article>
<aside id="metaarea">
<p>ပိဋကတ်တော် မြန်မာပြန်ဌာနမှ သုတ္တန် ပိဋကတ်တော်ကို ပါဠိဘာသာမှ ပြန်ဆိုသည်။</p>
<p>သာသနာရေး ဦးစီးဌာနမှ ညွန်ကြားရေးမှူး ဦးဝင်းနိုင်က ပုံနှိပ်ထုတ်ဝေသည်။</p>
</aside>
</section>
</div>
</body>
</html>