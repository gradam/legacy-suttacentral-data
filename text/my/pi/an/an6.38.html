<!DOCTYPE html>
<html>
<head>
<meta charset="UTF-8">
<meta author="ပိဋကတ်တော် မြန်မာပြန်ဌာနမှ သုတ္တန် ပိဋကတ်တော်ကို ပါဠိဘာသာမှ ပြန်ဆိုသည်။">
<title>၈-အတ္တကာရီသုတ်</title>
</head>
<body>
<div id="text" lang="my">
<section class="sutta">
<article>
<div class="hgroup">
<p class="division">အင်္ဂုတ္တရနိကာယ်</p>
<p>၄-ဒေဝတာဝဂ်</p>
<h1>၈-အတ္တကာရီသုတ်</h1>
</div>
<p>၃၈။ ထိုအခါ၌ ပုဏ္ဏားတစ်ယောက်သည် မြတ်စွာဘုရားထံသို့ ချဉ်းကပ်၍ မြတ်စွာဘုရားနှင့် အတူဝမ်းမြောက်မြောက်ဝမ်းသာ နှုတ်ဆက်ပြောဆို၏၊ ဝမ်းမြောက်ဖွယ် အမှတ်ရဖွယ် စကားကို ပြောဆိုပြီးဆုံးစေပြီးနောက် တစ်ခုသော နေရာ၌ ထိုင်နေလျက် မြတ်စွာဘုရားအား —</p>
<p>“အသျှင်ဂေါတမ အကျွန်ုပ်သည်ကား ‘မိမိပြုအပ်သော ကိစ္စသည် မရှိ၊ သူတစ်ပါး ပြုအပ်သောကိစ္စသည် မရှိ’ဟု ဤသို့ ဆိုလေ့ရှိပါသည်၊ ဤသို့ ယူလေ့ရှိပါသည်”ဟု လျှောက်၏။</p>
<p>ပုဏ္ဏား ငါသည် ဤသို့ဆိုလေ့ရှိသူ ဤသို့ယူလေ့ရှိသူကို မြင်လည်း မမြင်ဖူး၊ ကြားလည်း မကြားဖူး၊ မိမိသည် ရှေ့သို့ တက်ပါလျက် မိမိသည် နောက်သို့ ဆုတ်ပါလျက် အဘယ့်ကြောင့် “မိမိပြုသောကိစ္စသည် မရှိ၊ သူတစ်ပါးပြုသော ကိစ္စသည် မရှိ”ဟု ဤသို့ ဆိုဘိသနည်း။</p>
<p>ပုဏ္ဏား ထိုအရာကို အဘယ်သို့ မှတ်ထင်သနည်း။</p>
<p>ရှေးဦးစွာ အားထုတ်မှုသဘော ‘အာရဗ ္ဘဓာတ်’ သည် ရှိသလောဟု (မေးတော်မူ၏)။</p>
<p>အသျှင်ဘုရား ရှိပါ၏။</p>
<p>ရှေးဦးစွာ အားထုတ်မှုသဘော ‘အာရဗ ္ဘဓာတ်’ ရှိလျှင် ရှေးဦးစွာ အားထုတ်မှုသဘော ‘အာရဗ ္ဘဓာတ်’နှင့် ပြည့်စုံသော သတ္တဝါတို့သည် ထင်ရှားရှိကုန်သလောဟု (မေးတော်မူ၏)။</p>
<p>အသျှင်ဘုရား ရှိပါ၏။</p>
<p>ပုဏ္ဏား ရှေးဦးစွာ အားထုတ်မှုသဘော ‘အာရဗ ္ဘဓာတ်’ ရှိလျှင် ရှေးဦးစွာ အားထုတ်မှုသဘော ‘အာရဗ ္ဘဓာတ်’နှင့် ပြည့်စုံသော သတ္တဝါတို့သည် ထင်ရှားကုန်၏၊ ဤသည်ပင် သတ္တဝါတို့၏ မိမိပြုသောကိစ္စတည်း၊ ဤသည်ပင် သူတစ်ပါးတို့ ပြုသော ကိစ္စတည်း။</p>
<p>ပုဏ္ဏား ထိုအရာကို အဘယ်သို့ မှတ်ထင်သနည်း၊ (ပျင်းရိခြင်းမှ) ထွက်မြောက်မှုသဘော ‘နိက္ကမဓာတ်’သည် ရှိသလော။ပ။</p>
<p>အဆင့်ဆင့် အားထုတ်မှုသဘော ‘ပရက္ကမဓာတ်’ သည် ရှိသလော။</p>
<p>အားအစွမ်းဟု ဆိုအပ်သော သဘော ‘ထာမဓာတ်’သည် ရှိသလော။</p>
<p>တည်ခြင်းသဘော ‘ဌိတိဓာတ်’သည် ရှိသလော။</p>
<p>လွန်စွာ အားထုတ်မှုသဘော ‘ဥပက္ကမဓာတ်’သည် ရှိသလောဟု (မေးတော်မူ၏)။</p>
<p>အသျှင်ဘုရား ရှိပါ၏။</p>
<p>လွန်စွာ အားထုတ်မှုသဘော ‘ဥပက္ကမဓာတ်’ ထင်ရှားရှိလျှင် လွန်စွာ အားထုတ်မှုသဘော ‘ဥပက္ကမဓာတ်’နှင့် ပြည့်စုံကုန်သော သတ္တဝါတို့သည် ထင်ရှားရှိကုန်သလောဟု (မေးတော်မူ၏)။</p>
<p>အသျှင်ဘုရား ထင်ရှားရှိပါကုန်၏။</p>
<p>ပုဏ္ဏား လွန်စွာ အားထုတ်မှုသဘော ‘ဥပက္ကမဓာတ်’ရှိလျှင် လွန်စွာ အားထုတ်မှုသဘော ‘ဥပက္ကမဓာတ်’နှင့် ပြည့်စုံကုန်သော သတ္တဝါတို့ ထင်ရှားကုန်၏၊ ဤသည်ပင် သတ္တဝါတို့၏ မိမိပြုအပ်သောကိစ္စတည်း၊ ဤသည်ပင် သူတစ်ပါးပြုအပ်သော ကိစ္စတည်း။</p>
<p>ပုဏ္ဏား ငါသည် ဤသို့ဆိုလေ့ရှိသူ ဤသို့ယူလေ့ရှိသူကို မြင်လည်း မမြင်ဖူး၊ ကြားလည်း မကြားဖူး၊ မိမိသည် ရှေ့သို့ တက်ပါလျက် မိမိသည် နောက်သို့ ဆုတ်ပါလျက် အဘယ့်ကြောင့် “မိမိပြုသောကိစ္စသည် မရှိ၊ သူတစ်ပါးပြုသော ကိစ္စသည် မရှိ”ဟု ဤသို့ ဆိုဘိသနည်း။</p>
<p>အသျှင်ဂေါတမ တရားတော်သည် အလွန်နှစ်သက်ဖွယ် ရှိပါ၏။ပ။ အကျွန်ုပ်ကို ယနေ့မှစ၍ အသက်ထက်ဆုံး (ရတနာသုံးပါးကို) ကိုးကွယ်ဆည်းကပ်သော ‘ဥပါသကာ’ဟူ၍ မှတ်တော်မူပါဟု (လျှောက်၏)။</p>
<p>အဋ္ဌမသုတ်။</p>
</article>
<div id="metaarea">
<p>ပိဋကတ်တော် မြန်မာပြန်ဌာနမှ သုတ္တန် ပိဋကတ်တော်ကို ပါဠိဘာသာမှ ပြန်ဆိုသည်။</p>
<p>သာသနာရေး ဦးစီးဌာနမှ ညွန်ကြားရေးမှူး ဦးဝင်းနိုင်က ပုံနှိပ်ထုတ်ဝေသည်။</p>
</div>
</section>
</div>
</body>
</html>