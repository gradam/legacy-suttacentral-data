<!DOCTYPE html>
<html>
<head>
<meta charset="UTF-8">
<meta author="နေမျိုးဝင်း, John Nishinaga">
<title>၈-ဒုတိယ ပဋိသမ္ဘိဒါသုတ်</title>
</head>
<body>
<div id="text" lang="my">
<section class="sutta" id="an7.39">
<article>
<div class="hgroup">
<p class="division">အင်္ဂုတ္တရနိကာယ်</p>
<p>၄-ဒေဝတာဝဂ်</p>
<h1>၈-ဒုတိယ ပဋိသမ္ဘိဒါသုတ်</h1>
</div>
<p>၃၉။ ရဟန်းတို့ တရားခုနစ်မျိုးတို့နှင့် ပြည့်စုံသော သာရိပုတြာသည် ပဋိသမ္ဘိဒါလေးပါးတို့ကိုကိုယ်တိုင်ထူးသော ဉာဏ်ဖြင့် မျက်မှောက်ပြုလျက် ရောက်၍ နေ၏။</p>
<p>အဘယ်ခုနစ်မျိုးတို့နည်းဟူမူ —</p>
<p>ရဟန်းတို့ ဤသာသနာတော်၌ သာရိပုတြာသည် “ဤသည်ကား ငါ့စိတ်၏ တွန့်တိုမှုတည်း”ဟုဟုတ်တိုင်းမှန်စွာ သိ၏။</p>
<p>မိမိသန္တာန်၌ ကျုံ ့သော စိတ်ကို “ငါ၏ သန္တာန်၌ စိတ်သည် ကျုံ ့၏”ဟုဟုတ်တိုင်းမှန်စွာ သိ၏။</p>
<p>အပအာရုံ၌ ပျံ့လွင့်သော စိတ်ကိုလည်း “ငါ၏ စိတ်သည် အပအာရုံ၌ ပျံ့လွင့်၏”ဟုဟုတ်တိုင်းမှန်စွာ သိ၏။</p>
<p>ထိုသာရိပုတြာအား ထင်ရှားသော ခံစားမှု ‘ဝေဒနာ’ တို့သည် ဖြစ်ကုန်၏၊ ထင်ရှားသော ဝေဒနာတို့သည် ထင်ကုန်၏၊ ထင်ရှားသော ဝေဒနာတို့သည် ချုပ်ခြင်းသို့ ရောက်ကုန်၏။</p>
<p>ထင်ရှားသော မှတ်သားမှု ‘သညာ’ တို့သည် ဖြစ်ကုန်၏၊ ထင်ရှားသော သညာတို့သည် ထင်ကုန်၏၊ ထင်ရှားသော သညာတို့သည် ချုပ်ခြင်းသို့ ရောက်ကုန်၏။</p>
<p>ထင်ရှားသော ကြံစည်မှု ‘ဝိတက်’ တို့သည် ဖြစ်ကုန်၏၊ ထင်ရှားသော ဝိတက်တို့သည် ထင်ကုန်၏၊ ထင်ရှားသော ဝိတက်တို့သည် ချုပ်ခြင်းသို့ ရောက်ကုန်၏။</p>
<p>လျောက်ပတ်သည်, မလျောက်ပတ်သည်ဟု ဆိုအပ်ကုန်သော၊ အယုတ်, အမြတ်ဖြစ်ကုန်သော၊ မည်းညစ်သော အကုသိုလ်အဖို့, ဖြူစင်သော ကုသိုလ်အဖို့ရှိကုန်သော တရားတို့၌ ထိုသာရိပုတြာသည်နိမိတ်ကို ကောင်းစွာ ယူ၏၊ ကောင်းစွာ နှလုံးသွင်း၏၊ ကောင်းစွာ မှတ်၏၊ ပညာဖြင့် ကောင်းစွာထိုးထွင်း၍ သိ၏။</p>
<p>ရဟန်းတို့ ဤတရားခုနစ်မျိုးတို့နှင့် ပြည့်စုံသော သာရိပုတြာသည် ပဋိသမ္ဘိဒါလေးပါးတို့ကို ကိုယ်တိုင်ထူးသော ဉာဏ်ဖြင့် မျက်မှောက်ပြုလျက် ရောက်၍ နေ၏ဟု (မိန့်တော်မူ၏)။</p>
<p>အဋ္ဌမသုတ်။</p>
</article>
<aside id="metaarea">
<p>ပိဋကတ်တော် မြန်မာပြန်ဌာနမှ သုတ္တန် ပိဋကတ်တော်ကို ပါဠိဘာသာမှ ပြန်ဆိုသည်။</p>
<p>သာသနာရေး ဦးစီးဌာနမှ ညွန်ကြားရေးမှူး ဦးဝင်းနိုင်က ပုံနှိပ်ထုတ်ဝေသည်။</p>
<p>Prepared for SuttaCentral by <span class="editor">နေမျိုးဝင်း</span> and <span class="editor">John Nishinaga</span>.</p></aside>
</section>
</div>
</body>
</html>