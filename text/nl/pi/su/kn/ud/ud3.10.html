<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="ud3.10">
<article>
<div class="hgroup">
<p class="division">Udāna 3.10</p>
<h1>De wereld onderzoekend</h1>
</div>
<p><a class="sc" id="1"></a>
<span class="evam">Aldus heb ik gehoord</span>. Eens verbleef de Heer in Uruvela naast de rivier de Nerañjara aan de voet van
de Bodhi Boom, toen hij juist de volledige verlichting verworven had. In die
tijd zat de Heer gedurende zeven dagen met zijn benen gekruist, en hij ervoer
de zegen der bevrijding. Toen, aan het einde van die zevende dag, rees de Heer
uit die concentratie op en onderzocht de wereld met het Boeddha-oog. Terwijl
hij de wereld onderzocht met het Boeddha-oog, zag de Heer wezens die gepijnigd
werden door verscheidene kwellingen en welke verteerd waren door verscheidene
koortsachtige verlangens, geboren uit begeerte (<i>lobha</i>), haat (<i>dosa</i>) en begoocheling (<i>moha</i>).</p>
<p><a class="sc" id="2"></a>
Toen, zich de betekenis ervan realiserend, uitte de Heer bij die gelegenheid
deze geïnspireerde uitspraak:</p>
<blockquote class="gatha">
<p><a class="sc" id="3"></a>
Deze wereld is onderhevig aan kwelling;<br>
gekweld door aanraking, noemt men een ziekte ‘zelf’.<br>
Hoe men zich haar ook voorstelt,<br>
zij is toch steeds weer anders.</p>
<p><a class="sc" id="4"></a>
Doordat zij steeds iets anders wordt,<br>
wordt de wereld in stand gehouden door het bestaan,<br>
wordt gekweld door het bestaan en zoekt vreugde in het bestaan.
</p>
<p><a class="sc" id="5"></a>
Maar waar zij vreugde in zoekt brengt angst,<br>
en wat zij vreest is lijden.</p>
<p><a class="sc" id="6"></a>
Nu is dit heilige leven geleefd,<br>
om het bestaan te verlaten.</p>
<p><a class="sc" id="7"></a>
Wat kluizenaars en brahmanen ook hebben gezegd,<br>
dat vrijheid van bestaan komt door het een of ander bestaan;<br>
ik zeg, dat geen van hen bevrijd is van het bestaan.</p>
<p><a class="sc" id="8"></a>
En wat kluizenaars en brahmanen ook hebben gezegd,<br>
dat het ontsnappen aan het bestaan komt door een ‘niet-bestaan’;<br>
ik zeg, dat geen van hen ontsnapt is aan het bestaan.</p>
<p><a class="sc" id="9"></a>
Afhankelijk van hechten komt dit lijden op.<br>
Door de beëindiging van al het vastgrijpen,<br>
wordt er geen lijden meer geproduceerd.</p>
<p><a class="sc" id="10"></a>
Kijk naar de mensen in de wereld,<br>
gekweld door onwetendheid,<br>
zij komen in het bestaan,<br>
zij scheppen behagen in het bestaan,<br>
zij zijn niet bevrijd.</p>
<p><a class="sc" id="11"></a>
Wat er ook voor vormen van bestaan zijn, op welke manier, waar dan ook;<br>
al deze vormen van bestaan zijn vergankelijk, strekken tot leed, en zijn
veranderlijk van aard.</p>
<p><a class="sc" id="12"></a>
Door dit te zien zoals het werkelijk is met het perfecte oog van wijsheid<br>
wordt de hunkering naar het bestaan opgegeven,<br>
noch zoekt men dan vreugde in ‘niet-bestaan’.</p>
<p><a class="sc" id="13"></a>
Nibbana is de vernietiging van alle hunkeringen,<br>
volledige hartstochtloosheid en uitblussing.</p>
<p><a class="sc" id="14"></a>
Een monnik wiens hunkeringen zijn uitgeblust<br>
door niet vast te grijpen,<br>
heeft geen hernieuwing van het bestaan.</p>
<p><a class="sc" id="15"></a>
Mara is verslagen, de strijd is gewonnen:<br>
de serene is voorbij alle vormen van bestaan gegaan.</p>
</blockquote>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/nl/ud2.3">◀ Daṇḍa</a><a class="top" href="#"> ▲ TOP </a><a class="next" href="/nl/ud5.4">Kumāraka ▶</a>
</div>
</body>
</html>
