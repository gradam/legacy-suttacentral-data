<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">
<div id="toc"></div>
<section class="sutta" id="snp3.11">
<article>
<div class="hgroup">
<p class="division">Sutta Nipāta 3.11</p>
<h1>Nalaka</h1>
</div>
<p><a class="sc" id="1"></a>
<a class="pl" id="pl679"></a>
Op een dag, na zijn middagdutje, bemerkte de asceet Asita dat de dertig deva's
bij elkaar gekomen waren. Vol van blijheid en overvloedige verering aan Indra,
waren zij gekleed in het zuiverste wit; zij zwaaiden met groot genoegen met hun
gewaden en vaandels.</p>
<p><a class="sc" id="2"></a>
<a class="pl" id="pl680"></a>
Toen hij deze opwinding zag, vroeg Asita de deva's respectvol wat zij aan het
vieren waren. “Waarom zijn jullie allemaal zo blij en opgewekt?”, vroeg hij.
“Waarom al dat gezwaai en gedraai van die vaandels?”</p>
<p><a class="sc" id="3"></a>
<a class="pl" id="pl681"></a>
“Ik heb nog nooit zo'n opgewondenheid gezien als dit, zelfs niet wanneer de
deva's hun strijd wonnen tegen de Asura's. Wat is er aan de hand? Het moet iets
geweldigs voor hen zijn om zo vreugdevol te zijn!”</p>
<p><a class="sc" id="4"></a>
<a class="pl" id="pl682"></a>
“Zij zingen en roepen, maken muziek, dansen in het rond, klappen en
zwaaien—vertel mij, volk van de top van de berg Meru! Beantwoord alstublieft
mijn vragen, stem mijn geest tevreden!”</p>
<p><a class="sc" id="5"></a>
<a class="pl" id="pl683"></a>
“In een dorp, genaamd Lumbini, in het land van de Sakya's”, antwoordden de
deva's, “is een Bodhisatta geboren, een onvergelijkbaar en voortreffelijk
wezen, een edele parel van genezing voor de gezondheid en goedheid van de
mensenwereld! Dat is waarom wij zo blij zijn, waarom wij zo opgewonden zijn,
waarom wij zo tevreden zijn.”</p>
<p><a class="sc" id="6"></a>
<a class="pl" id="pl684"></a>
“Van alle wezens is dit het perfecte wezen, deze man is de meest verhevene, de
allerhoogste, de held onder de wezens! Dit is de man die onder vele leraren,
het Wiel der Waarheid—de brul van de leeuw, die de koning der dieren is—in
beweging zal zetten!”</p>
<p><a class="sc" id="7"></a>
<a class="pl" id="pl685"></a>
Toen Asita dit nieuws hoorde, verliet hij de Tusita hemel en ging hij
regelrecht naar het paleis van koning Suddhodana, de koning van de Sakya's. En
daar, terwijl hij op de grond zat, zei hij tegen de Sakya's: “Waar is de prins,
ik wil hem graag zien.”</p>
<p><a class="sc" id="8"></a>
<a class="pl" id="pl686"></a>
En zo lieten ze de kluizenaar Asita, ‘de Onthechtte’ zoals hij werd genoemd, de
nieuw geboren prins zien. Hij was stralend, schitterend en prachtig. Het was
alsof men gesmolten goud zag in de handen van een vakkundig meester nadat hij
het in de oven had gesmolten.</p>
<p><a class="sc" id="9"></a>
<a class="pl" id="pl687"></a>
Het zien van de prins, was het zien van helderheid—de helderheid van de vlammen
van een vuur; de helderheid van de sterrenstelsels die de nachtelijke hemel
doorkruisen; de helderheid en de gloed van de zon in de herfst op een
onbewolkte dag. Het was een aanblik die de asceet met vreugde vulde; hij ervoer
een serene kalmte.</p>
<p><a class="sc" id="10"></a>
<a class="pl" id="pl688"></a>
In de hemel erboven, hielden onzichtbare wezens een grote luifel omhoog die
vanuit het centrum was opgebouwd uit cirkels die zich uitstrekten over duizend
spaken. Andere deva's wuifden waaiers van yak-staarten op gouden stelen; ook
deze deva's waren onzichtbaar.</p>
<p><a class="sc" id="11"></a>
<a class="pl" id="pl689"></a>
De langharige asceet, ‘de Donkere Pracht’ zoals hij ook werd genoemd, keek naar
de baby die op de oranje kleden lag—stralend als een gouden muntstuk—met de
witte parasol die boven hem werd gehouden. Met groot genoegen pakte hij hem
op.</p>
<p><a class="sc" id="12"></a>
<a class="pl" id="pl690"></a>
Nu lag de leeuw van de Sakya's in de armen van de man die op hem had gewacht,
een man die alle tekenen op zijn lichaam kon herkennen. En deze man, nu vervuld
van vreugde, verhief zijn stem om deze woorden te spreken: “Er is niets
vergelijkbaars met dit; dit is het allerhoogste, dit is de perfecte mens!”</p>
<p><a class="sc" id="13"></a>
<a class="pl" id="pl691"></a>
En toen herinnerde de kluizenaar zich dat hij binnen niet al te lange tijd zou
sterven, en hij werd daar zo verdrietig onder, dat hij begon te huilen. De
Sakya's vroegen hem waarom hij huilde: “Is de prins in een of ander gevaar?”,
vroegen zij.</p>
<p><a class="sc" id="14"></a>
<a class="pl" id="pl692"></a>
Om hun bezorgdheden te kalmeren, verklaarde de kluizenaar hen waarom hij zo
bedroefd was. “Nee,” zei hij, “voor zover ik kan zien zal er geen enkel gevaar
of bedreiging voor het leven van de prins zijn. Juist voor hem zullen er in het
geheel geen obstakels zijn. Die kunnen er eenvoudigweg niet voor hem zijn; hij
is geen gewoon wezen. Luister goed.”</p>
<p><a class="sc" id="15"></a>
<a class="pl" id="pl693"></a>
“Deze prins zal tot de volbrenging van Perfecte Verlichting komen; deze prins
van verheven pure wijsheid, zal uit mededogen voor het geluk van velen, het
Wiel van Waarheid in beweging zetten. Het religieuze leven zal perfect worden
verkondigd.”</p>
<p><a class="sc" id="16"></a>
<a class="pl" id="pl694"></a>
“Maar voor mij is er wat pijn en bedroefdheid hieromtrent. Want ik zal niet
lang meer te leven hebben en gedurende zijn leven zal ik sterven. Ik zal dus
niet in staat zijn om deze man, die van zulk een ongeëvenaarde macht is, zien
onderwijzen ‘hoe dingen zijn’. Dat is de enige reden waarom ik zo bedroefd
ben.”</p>
<p><a class="sc" id="17"></a>
<a class="pl" id="pl695"></a>
De woorden die hij sprak deed de Sakya's huiveren. Vervolgens verliet hij hen.
Hij liet de binnenvertrekken van het paleis achter zich en nam zichzelf voor om
een zuiver en deugdzaam leven te gaan leiden. Maar tijdens zijn vertrek dacht
hij aan zijn neef Nalaka, en, vol van mededogen, ging hij eerst naar hem toe om
hem te vertellen over deze man van onvergelijkbare macht en over zijn Leer.</p>
<p><a class="sc" id="18"></a>
<a class="pl" id="pl696"></a>
“Op een dag”, zei hij tegen zijn neef, “zul je iemand horen spreken over ‘de
Boeddha’. Je zult horen van een man die volmaakte verlichting heeft bereikt
door het correcte pad te volgen. Wanneer je dit verneemt, ga dan en onderzoek
alle details van zijn Leer. Leef dan met deze Meester, deze Heer, en volg de
training van een zuiver leven.”</p>
<p><a class="sc" id="19"></a>
<a class="pl" id="pl697"></a>
En Nalaka, geholpen door de verdiensten die hij had verworven in de vele jaren
van goede en heilzame daden, bleef alert en beheerst. Altijd het spel van zijn
zintuigen matigend, keek hij uit naar de verschijning van deze zegevierende
held.</p>
<p><a class="sc" id="20"></a>
<a class="pl" id="pl698"></a>
En op een gegeven moment kwam het nieuws: de Boeddha zette het Wiel van de Leer
in beweging. Op het advies van Asita, trok Nalaka erop uit om deze edele wijze
te zoeken, en toen hem dat gelukt was, vroeg hij de man van wijsheid naar de
hoogste wijsheid:</p>
<p><a class="sc" id="21"></a>
<a class="pl" id="pl699"></a>
“Wat Asita mij heeft verteld, is werkelijkheid geworden”, zei Nalaka. “Ik kan
dat nu inzien. U, Gotama, hebt de perfectheid in alle opzichten gerealiseerd.
Mag ik u nu een vraag stellen, Meester?”</p>
<p><a class="sc" id="22"></a>
<a class="pl" id="pl700"></a>
“Ik heb voor enige tijd als een zwerver geleefd, en wil nu een monnik worden.
Alstublieft, beantwoord voor mij deze vraag: Wat is de staat van de hoogste
wijsheid?”</p>
<p><a class="sc" id="23"></a>
<a class="pl" id="pl701"></a>
De verheven Meester antwoordde: “Ik zal die staat van wijsheid aan je
verklaren, een staat die moeilijk te verkrijgen is en moeilijk te
verwezenlijken is. Kom, wees alert en vol energie.”</p>
<p><a class="sc" id="24"></a>
<a class="pl" id="pl702"></a>
“Ontwikkel een gelijkmoedige geest. Je zult altijd lof en blaam ervaren, maar
laat geen van beide het balans van de geest beïnvloeden: volg het kalme, de
afwezigheid van trotsheid.”</p>
<p><a class="sc" id="25"></a>
<a class="pl" id="pl703"></a>
“Er doen zich vormen voor, zowel hoge als lage, zoals de tongen van de vlammen
van een brandende boomstronk. Vrouwen verzoeken de heilige maar je zult het
verlangen naar hen niet ontwikkelen.”</p>
<p><a class="sc" id="26"></a>
<a class="pl" id="pl704-705"></a>
“Vrij zijn van zintuiglijke indrukken, zonder afkeer of gehechtheid van wezens
zijn, hoe zwak of sterk zij ook zullen zijn. Door zichzelf met anderen op een
dergelijke manier te vergelijken: ‘Net zoals ik ben, zo zijn zij; net zoals zij
zijn, zo ben ik’, moet hij noch doden noch anderen tot doden aanzetten.”</p>
<p><a class="sc" id="27"></a>
<a class="pl" id="pl706"></a>
“Laat de drijfveer ‘Ik zal hebben’ en de drijfveer ‘Ik heb’, los! Dat is waar
de meeste mensen in de problemen komen. Zonder deze drijfveren kun je je ogen
gebruiken om jezelf door deze ellendige staat te loodsen.”</p>
<p><a class="sc" id="28"></a>
<a class="pl" id="pl707"></a>
“Niet veel eten en gematigdheid in het eten, met weinig behoeften en vrij van
begeerte, wordt hij niet gekweld door behoeften. Hij is verlangenloos en
gekalmeerd.”</p>
<p><a class="sc" id="29"></a>
<a class="pl" id="pl708"></a>
“Hij doet de ronde voor zijn maaltijden en gaat dan naar de rand van het woud
waar hij onder een boom gaat zitten.”</p>
<p><a class="sc" id="30"></a>
<a class="pl" id="pl709"></a>
“Hij legt zich toe op meditatieve training. Vanwege zijn vaardigheid in deze
training kan hij het zich aangenaam maken. Terwijl hij aan de rand van het woud
onder een boom mediteert, kan hij zeer vreugdevol zijn.”</p>
<p><a class="sc" id="31"></a>
<a class="pl" id="pl710"></a>
“Zo brengt hij ook de nacht door. En in de ochtend gaat hij naar het dorp. Hij
laat zich niet afleiden, hij raakt niet opgewonden vanwege de giften en de
uitnodigingen die mensen hem daar aanbieden.”</p>
<p><a class="sc" id="32"></a>
<a class="pl" id="pl711"></a>
“Wanneer hij in het dorp is aangekomen, haast hij zich niet van deur tot deur.
Hij bedelt om voedsel zonder iets te zeggen; ook zinspeelt hij nergens op.</p>
<p><a class="sc" id="33"></a>
<a class="pl" id="pl712"></a>
“Hij zegt slechts: ‘Dit is wat mij is gegeven, dat is goed.’, of ‘Er is mij
niets gegeven, dat is prima.’ Met deze geesteshouding ten opzichte van het
bedelen, kan hij ongestoord naar de boom terugkeren.”</p>
<p><a class="sc" id="34"></a>
<a class="pl" id="pl713"></a>
“Aldus zwerft hij rond met de bedelnap in zijn hand. En hoewel hij neerslachtig
lijkt, is hij dat niet. Hij accepteert zelfs de kleinste gift en de meest
onbeduidende gever zonder minachting en zonder trotsheid.”</p>
<p><a class="sc" id="35"></a>
<a class="pl" id="pl714"></a>
“Beide methoden, de snelle en de langzame, waardoor Nibbana kan worden
bespeurd, zijn inderdaad door de asceet Gotama uiteengezet. Het wordt nooit
voor de tweede maal bespeurd. Dit zien van het onbekende wordt gestaag
gerealiseerd.”</p>
<p><a class="sc" id="36"></a>
<a class="pl" id="pl715"></a>
“Wanneer er in een persoon geen begeerte is, wanneer een monnik de stroom van
worden heeft doorgekapt, wanneer hij elke verplichting en verbintenis heeft
opgegeven—dan is de koorts voorbij.”</p>
<p><a class="sc" id="37"></a>
<a class="pl" id="pl716"></a>
“Ja,” zei de verheven Meester, “ik zal je de staat van wijsheid verklaren. Ben
zo scherp als een scheermes. Houdt de tong ontspannen zodat het puntje tegen
het verhemelte rust, je maag is rustig en beheerst.</p>
<p><a class="sc" id="38"></a>
<a class="pl" id="pl717"></a>
“Ben niet lui van geest en houdt er ook geen irrelevante gedachten op na. Geen
bezoedelingen, geen banden, geen afhankelijkheid; er is uitsluitend de taak om
een zuiver leven te leiden.”</p>
<p><a class="sc" id="39"></a>
<a class="pl" id="pl718"></a>
“In de discipline van het afzonderlijke leven, in de taak van de kluizenaars,
is wijsheid het geluid van afzondering. Wanneer de afzondering een bron van
plezier wordt, dan schijnt het in alle tien de richtingen.”</p>
<p><a class="sc" id="40"></a>
<a class="pl" id="pl719"></a>
“Dit is het geluid van de meditatie van wijsheid, van hen die zintuiglijke
plezieren hebben laten varen. Wanneer jij, als discipel, dit geluid hoort, dan
groeit je overtuiging, je bescheidenheid en de kracht van je training.”</p>
<p><a class="sc" id="41"></a>
<a class="pl" id="pl720"></a>
“Luister naar het geluid van water. Luister naar het water dat door kloven en
rotsen stroomt. Het zijn de kleinere stromen die een luidruchtig geluid maken;
de grote wateren stromen stilletjes.”</p>
<p><a class="sc" id="42"></a>
<a class="pl" id="pl721"></a>
“Die zonder inhoud zijn maken veel kabaal; zij, die inhoud hebben, zijn stil.
Dwaasheid is als een half gevulde pot, maar de wijze is als een meer vol
water.”</p>
<p><a class="sc" id="43"></a>
<a class="pl" id="pl722"></a>
“De monnik kan over vele dingen praten met goede bedoelingen en precisie.
Vanuit een wijze positie kan hij de Dhamma onderwijzen. Er is veel waarover hij
vanuit die positie kan spreken.”</p>
<p><a class="sc" id="44"></a>
<a class="pl" id="pl723"></a>
“Maar wanneer een man van wijsheid zijn zelfbeheersing vasthoudt, wanneer een
man van wijsheid slechts weinig spreekt, dan heb je een man van wijsheid
gevonden, een man voor wie die stilte toepasselijk is en verdiend is. Zulk een
man heeft de stilte van wijsheid gevonden.”</p>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/nl/snp3.10">◀ Kokālika</a><a class="top" href="#"> ▲ TOP </a><a class="next" href="/nl/snp3.12">Dvayatānupassanā ▶</a>
</div>
</body>
</html>
