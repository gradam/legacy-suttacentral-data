<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">
<div id="toc"></div>
<section class="sutta" id="ja3">
<article>
<div class="hgroup">
<p class="division">Jātaka</p>
<h1>3. De verkoper van Seri</h1>
</div>
<p><a class="sc" id="1"></a>
Deze les werd door de Gezegende in Savatthi onderwezen toen een monnik het
doorzettingsvermogen opgaf. Toen de man, zoals in Jataka nr. 2, door de
monniken bij de Boeddha werd gebracht, zei de Boeddha: “Monnik, omdat jij, die
jezelf geoefend hebt in deze glorieuze Leer die pad (<em>magga</em>) en vrucht (<em>phala</em>) oplevert, jouw vastberadenheid opgeeft, zul je lang lijden, net zoals de
verkoper van Seri die een gouden kom misliep met een waarde van honderdduizend
geldstukken.”</p>
<p><a class="sc" id="2"></a>
De monniken vroegen de Gezegende dit aan hen te verklaren. En de Gezegende
maakte aan hen duidelijk wat voor hen door wedergeboorte verborgen was
gebleven.</p>
<p><a class="sc" id="3"></a>
Eens ten tijde van het koninkrijk van Seri, vijfhonderd jaar geleden, handelde
de Bodhisatta in potten en pannen, en werd hij ‘de Serivan’ genoemd. Vergezeld
door een andere handelaar in dezelfde goederen—een vrekkige kerel die eveneens
bekend stond als ‘de Serivan’—kwam hij over de rivier de Telavaha en liep de
stad Andhapura binnen. Toen de twee ieder hun handelsgebied afgebakend hadden,
begon hij aan zijn ventronde door de straten van zijn district.</p>
<p><a class="sc" id="4"></a>
Nu was er in die stad een verpauperde familie. Eens waren zij rijke kooplieden,
maar ten tijde van ons verhaal, hadden zij al hun zonen, broeders en al hun
weelde verloren. De enige overlevenden waren een meisje en haar grootmoeder;
zij kwamen aan de kost door voor anderen te gaan werken. Desalniettemin, hadden
ze in hun huis een gouden kom die in de oude tijd door de grote koopman, het
hoofd van de familie, gebruikt werd om uit te eten. Deze kom was tussen de
potten en pannen gegooid, en omdat deze lange tijd niet gebruikt was, was de
kom bedekt met vuil zodat de vrouw niet wist dat deze van goud was. De vrekkige
verkoper kwam op zijn ronde aan de deur van hun huis, en riep: “Waterpotten te
koop! Waterpotten te koop!” Toen het jonge meisje hoorde wie daar was, zei ze
tegen haar grootmoeder, “Koop een sieraad voor mij, grootmoeder.”</p>
<p><a class="sc" id="5"></a>
“We zijn arm, m'n liefje; wat hebben wij ervoor in ruil aan te bieden?”</p>
<p><a class="sc" id="6"></a>
“Wat kunnen wij met deze kom doen? Laat ons die ervoor ruilen”, zei het
meisje.</p>
<p><a class="sc" id="7"></a>
De oude vrouw liet de verkoper binnen, bood hem een zitplaats aan, gaf hem de
kom, en zei: “Neem dit, meneer, en wees zo goed om je zuster er in ruil iets
voor terug te geven.”</p>
<p><a class="sc" id="8"></a>
De verkoper nam de kom in zijn handen, draaide hem om, en met de verwachting
dat hij van goud was, kraste hij met een naald een lijn in de achterkant,
waardoor hij zeker wist dat de kom van echt goud was. Toen, denkende dat hij de
kom zou krijgen zonder er iets voor in de plaats aan de vrouw te hoeven geven,
klaagde hij: “Ik vraag u, wat is de waarde hiervan? De kom is niet eens een
halve munt waard!” En daarmee gooide hij de kom op de grond, stond van zijn
zitplaats op en verliet het huis.</p>
<p><a class="sc" id="9"></a>
Nu waren de twee verkopers het erover eens, dat de een de straten mocht
proberen waar de ander al geweest was, en de Bodhisatta kwam in dezelfde straat
en verscheen aan de deur van het huis van de vrouw en het meisje, en riep:
“Waterpotten te koop!” En het jonge meisje deed hetzelfde verzoek aan haar
grootmoeder. De oude vrouw antwoordde: “Mijn liefje, de eerste verkoper gooide
onze kom op de grond en verliet in boosheid het huis. Wat hebben we verder nog
over om aan te bieden?”</p>
<p><a class="sc" id="10"></a>
“Die verkoper was een zeer onvriendelijke man, lieve grootmoeder,” zei het
meisje, “terwijl deze een heel aardige man lijkt omdat hij zo vriendelijk
spreekt. Hij neemt ze wellicht heel graag mee.”</p>
<p><a class="sc" id="11"></a>
“Roep hem dan maar binnen”, zei de grootmoeder. Dus kwam hij in het huis, en
zij boden hem een zitplaats aan en legden de kom in zijn handen. Toen hij zag
dat de kom van goud was, zei hij: “Moeder, deze kom is honderdduizend
geldstukken waard; ik heb de waarde van deze kom niet bij me.”</p>
<p><a class="sc" id="12"></a>
“Meneer, de eerste verkoper die hier kwam zei dat hij nog niet eens een halve
duit waard was, dus wierp hij de kom op de grond en ging heen. Het moet de
werkzaamheid van uw goedheid zijn die deze kom heeft veranderd in goud. Neem
hem; geef ons er maar iets voor, en ga uw eigen weg.”</p>
<p><a class="sc" id="13"></a>
In die tijd had de Bodhisatta vijfhonderd geldstukken bij zich en een voorraad
die nog veel meer waard was. Dit alles gaf hij aan hen, en zei: “Laat me mijn
schalen behouden, mijn tas, en acht geldstukken.” En met hun toestemming nam
hij deze met zich mee. Hij vertrok naar de oever van de rivier waar hij zijn
acht muntstukken aan de veerman gaf en in de boot sprong.</p>
<p><a class="sc" id="14"></a>
Hierna kwam de vrekkige verkoper terug naar het huis waar hij hen vroeg de kom
te brengen; hij zei dat hij er wel wat voor wilde geven. Maar de oude vrouw
viel tegen hem uit met deze woorden: “Jij beweerde dat onze gouden kom die
honderdduizend geldstukken waard is, niet eens een halve duit waard zou zijn.
Maar er kwam een oprechte verkoper—ik neem aan jouw Meester—die ons duizend
geldstukken gegeven heeft. Hij heeft de kom meegenomen.”</p>
<p><a class="sc" id="15"></a>
Hierop riep hij uit: “Hij heeft me beroofd van een gouden kom die zeker
honderdduizend geldstukken waard is! Hij heeft me een verschrikkelijk verlies
toegebracht!”</p>
<p><a class="sc" id="16"></a>
En er kwam zo'n intense spijt in hem op, dat hij volledig de controle over
zichzelf verloor. Hij werd radeloos. Hij smeet z'n geld en goederen door de
deur van het huis; hij gooide z'n onder- en bovengewaad van zich af; en,
gewapend met het juk van zijn schalen als knots, volgde hij het spoor van de
Bodhisatta tot aan de rivieroever. Toen hij de Bodhisatta daar bespeurde
terwijl deze de overtocht reeds maakte, schreeuwde hij naar de veerman dat die
terug moest komen, maar de Bodhisatta zei deze dat niet te doen.</p>
<p><a class="sc" id="17"></a>
Toen hij daar stond te staren naar de vertrokken Bodhisatta, kwam een intens
lijden in hem op. Zijn hart werd heet; het bloed gutste van zijn lippen; en z'n
hart scheurde zoals de modder op de bodem van een vat scheurt, die door de zon
werd opgedroogd. Door de haat die in hem opwelde vanwege de Bodhisatta, slonk
hij ter plekke ineen. De Bodhisatta stierf na een leven te hebben doorgebracht
in liefdadigheid en met andere goede werken, en reisde naar een volgend leven
overeenkomstig met zijn verdienste.</p>
<p><a class="sc" id="18"></a>
Toen de Verheven Boeddha deze les beëindigd had, sprak de Alwetende dit vers
uit:</p>
<blockquote class="gatha">
<p><a class="sc" id="19"></a>
Als je in deze Leer zwak blijkt te zijn,<br>
en er niet in slaagt het doel te bereiken waar deze Leer heen leidt,<br>
dan zul je gedurende lange tijd vol berouw zijn om de prijs van je dwaze
verlies,<br>
zoals de verkoper die ‘de Serivan’ genoemd werd.</p>
</blockquote>
<p><a class="sc" id="20"></a>
Na aldus zijn toespraak gehouden te hebben op de manier die naar Arahatschap
leidt, zette de Meester de Vier Waarheden uiteen, en aan het einde daarvan werd
de wankelmoedige monnik gegrondvest in de hoogste vrucht, hetgeen Arahatschap
is.</p>
<p><a class="sc" id="21"></a>
Toen de twee verhalen verteld waren, verduidelijkte de Meester de connectie
tussen deze beide en identificeerde tenslotte de geboorte, door te zeggen:
“Devadatta was de dwaze verkoper, en de wijze en goede verkoper was ikzelf.”</p>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
<a class="top" href="#"> ▲ TOP </a><a class="next" href="/nl/ja9">Magha­deva­jātaka ▶</a>
</div>
</body>
</html>
