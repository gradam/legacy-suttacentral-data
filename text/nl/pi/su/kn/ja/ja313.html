<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="ja313">
<article>
<div class="hgroup">
<p class="division">Jātaka</p>
<h1>313. De Leer van geduld</h1>
</div>
<p><a class="sc" id="1"></a>
Toen de Meester in het Jetavana verbleef, vertelde hij dit verhaal dat verwijst
naar een monnik die een boosaardige aard had. De Meester stelde de monnik een
vraag met de woorden: “Waarom vertoon je, na het ontvangen van instructies
binnen de religie van de Boeddha welke zich weerhoudt van boosaardigheid, nog
steeds boosaardigheid? Wijze mannen in lang vervlogen tijden, ofschoon zij
leden onder duizend strepen (van een zweep), en wanneer hun handen en voeten,
hun oren en neus waren afgehouwen, vertoonden zij geen boosaardigheid tot een
ander.” En toen vertelde hij een verhaal uit de oude vervlogen tijd.</p>
<p><a class="sc" id="2"></a>
Er was eens een koning van Kasi en hij regeerde te Varanasi. Zijn naam was
Kalabu. In die tijd werd de Bodhisatta geboren in een brahmaanse familie die
begiftigd was met grote rijkdommen. De naam van de Bodhisatta luidde
Kundakakumara. Toen hij op leeftijd was gekomen, verwierf hij de kennis van
alle wetenschappen te Takkasila. Daarna vestigde hij zich als een huishouder.</p>
<p><a class="sc" id="3"></a>
Toen hij na de dood van zijn ouders naar zijn stapel schatten keek, dacht hij:
“Mijn verwanten die deze schat vergaard hebben, zijn allemaal heengegaan zonder
dit met hen mee te nemen; nu is het aan mij om het te bezitten en om straks
heen te gaan.” Toen zocht hij met zorg wat mensen uit, die het vanwege
deugdzaamheid door hun aalmoezengiften verdienden en gaf hij al zijn
bezittingen aan hen weg. Daarna ging hij het Himalaya gebergte in en begon het
leven van een monnik. Hij verbleef er een lange tijd en leefde van wilde
vruchten. Toen hij afdaalde naar de bewoonde gebieden voor het aanschaffen van
zout en azijn, kwam hij uiteindelijk aan in Varanasi waar hij in het
koninklijke park verbleef. De volgende dag ging hij naar de stad voor zijn
bedelronde, totdat hij bij de deur van de hoofdcommandant aankwam. En omdat de
commandant blij was met de gepaste houding van de monnik, nodigde hij hem uit
in zijn huis en bediende hem met het voedsel dat voor hemzelf bereid was. Nadat
hij de toestemming van de monnik had gekregen, wees hij de monnik een verblijf
aan in het koninklijke park.</p>
<p><a class="sc" id="4"></a>
Op een dag toen koning Kalabu bedwelmd was door sterke drank, kwam hij in het
park in groot ornaat, omringd door een gezelschap van danseressen. Hij liet wat
kleden uitspreiden op de koninklijke zetel van steen, en ging met zijn hoofd op
de schoot van een van de geliefden van zijn harem liggen. De Indische
danseressen die vakbekwaam waren in vocale en instrumentale muziek en in
dansen, vertoonden een muzikaal vermaak. Zijn ijdelheid was net zo groot als
die van Sakka, de Heer van de hemel. Op een gegeven moment viel de koning in
slaap.</p>
<p><a class="sc" id="5"></a>
Toen zei een vrouw: “Hij voor wie wij muziek maken, is in slaap gevallen. Wat
heeft het nu voor zin dat wij zingen!” En zij wierpen hun luiten en andere
muziekinstrumenten aan de kant, her en der, en vertrokken naar het park waar
zij verleid werden door de bloemen en fruitdragende heesters. Al gauw
vermaakten zij zichzelf.</p>
<p><a class="sc" id="6"></a>
Op dat moment zat de Bodhisatta in het park aan de voet van een bloeiende sal
boom, net zoals een koninklijke olifant trots vanwege zijn figuur. Hij genoot
van de zegening van de terugtrekking van de wereld. Toen de vrouwen langs
wandelden, kwamen ze naar hem toe en zeiden: “Kom hierheen, dames, en laat
ons—totdat de koning wakker wordt—gaan zitten en naar de priester luisteren die
aan de voet van deze boom rust.” Ze gingen naar hem toe en groetten hem en toen
zij in een cirkel om hem heen zaten, zeiden ze: “Vertel ons iets wat het horen
waard is.” En zo gebeurde het dat de Bodhisatta hen de Leer predikte.</p>
<p><a class="sc" id="7"></a>
Ondertussen maakte de koninklijke geliefde met de beweging van haar lichaam de
koning wakker. En toen de koning de vrouwen niet meer zag, riep hij: “Waar zijn
die ellendelingen gebleven!”—“Uwe Hoogheid”, zei de vrouw, “zij zijn weggegaan
en nu zitten zij in de nabijheid van een zekere monnik.” En in woede trok de
koning zijn zwaard en vertrok in grote haast met de woorden: “Ik zal deze
bedrieglijke monnik eens een lesje leren!” En toen de vrouwen die uitermate
vriendelijk waren, de koning in zijn woede zagen aankomen, liepen zij op hem af
en trokken zij het zwaard uit de hand van de koning en brachten hem enigszins
tot bedaren. Hij liep op de Bodhisatta af, ging naast hem staan en hij vroeg
hem: “Welke Leer verkondig jij, monnik?”</p>
<p><a class="sc" id="8"></a>
“De Leer van geduld, Uwe Majesteit”, antwoordde hij.</p>
<p>“Wat is dit voor een geduld?”, zei de koning.</p>
<p><a class="sc" id="9"></a>
“Het is het niet boos worden wanneer mensen je misbruiken, wanneer ze je slaan
en wanneer ze je uitschelden.”</p>
<p><a class="sc" id="10"></a>
De koning zei: “Dan zal ik nu de realiteit van je geduld eens testen”, en hij
liet zijn beul roepen. En op weg naar zijn werkplek nam de beul een bijl en een
zweep met doornen en kleedde zich in een geel gewaad. Hij droeg een rode
vaandel, kwam bij de koning, begroette hem en zei: “Wat is uw wens, heer?”</p>
<p><a class="sc" id="11"></a>
“Pak deze walgelijke schurk van een monnik op en sleep hem weg!”, zei de
koning. “Sla hem op de grond met je zweep van doornen, ransel hem van voren,
van achteren en aan beide zijden, en bezorg hem tweeduizend striemen!” De beul
voerde de opdracht uit. En de huid van de Bodhisatta werd aan de oppervlakte en
in de diepte doorgereten tot aan het vlees; het bloed stroomde eruit. De koning
vroeg wederom: “Welke Leer verkondig jij, monnik?”</p>
<p><a class="sc" id="12"></a>
“De Leer van geduld, Uwe Majesteit”, antwoordde hij, en hij voegde eraan toe:
“Uw verbeeldingskracht zegt u, dat mijn geduld slechts de diepte van mijn huid
kent. Maar het kent niet slechts de diepte van mijn huid, maar mijn geduld is
diep in mijn hart gevestigd, heer, waar het niet door u gezien kan worden.” En
weer vroeg de beul: “Wat is uw wens, heer?” En de koning zei: “Hak beide handen
af van deze valse monnik!” En hij nam zijn bijl, plaatste het slachtoffer
binnen de fatale cirkel en hakte zijn beide handen af. Toen zei de koning: “Hak
zijn beide voeten er af!” En allebei zijn voeten werden afgehouwen. Het bloed
stroomde uit de uiteinden van zijn armen en benen zoals het sap uit een
lekkende kruik stroomt. En wederom vroeg de koning welke Leer hij verkondigde.</p>
<p><a class="sc" id="13"></a>
“De Leer van geduld, Uwe Majesteit”, antwoordde hij. “U verbeeldt zich, heer,
dat mijn geduld slechts in de uiteinden van mijn handen en voeten verblijft.
Het is niet daar, maar het is heel diep ergens anders gezeteld.”</p>
<p><a class="sc" id="14"></a>
“Snij zijn neus en oren eraf!”, riep de koning. En de beul voerde de opdracht
uit. Zijn hele lichaam was nu overdekt met bloed. En weer vroeg de koning naar
zijn Leer. En de monnik zei: “Denk niet dat mijn geduld gevestigd is in het
puntje van mijn neus of van mijn oren: mijn geduld is diep in mijn hart
verankerd.”</p>
<p><a class="sc" id="15"></a>
Toen zei de koning: “Ga liggen, valse monnik, en verhoog dan je geduld!” Met
deze woorden trapte hij de Bodhisatta met zijn voet boven zijn hart, en ging er
toen vandoor.</p>
<p><a class="sc" id="16"></a>
Toen hij verdwenen was, veegde de hoofdcommandant het bloed van het lichaam van
de Bodhisatta af en deed verband om de uiteinden van zijn handen, voeten, oren
en neus. Nadat hij hem op een vriendelijke wijze op een zetel had gezet,
groette hij hem terwijl hij aan een zijde zat, en zei: “Als u, Eerwaarde Heer,
boos zou zijn op degene die tegen u gezondigd heeft, ben dan boos op de koning,
maar niet op iemand anders.” En toen hij dit verzoek indiende, herhaalde hij
dit vers:</p>
<blockquote class="gatha">
<p><a class="sc" id="17"></a>
Wiens neus en oren afgesneden zijn,<br>
en voeten en handen afgehouwen,<br>
wees dan boos op hém, heldhaftige ziel,<br>
maar spaar—zo smeken wij u—dit land.</p>
</blockquote>
<p>Toen de Bodhisatta dit hoorde, uitte hij dit vers:</p>
<blockquote class="gatha">
<p><a class="sc" id="18"></a>
Lang leve de koning,<br>
wiens wrede hand mijn lichaam zo heeft verminkt.<br>
Zuivere wezens zoals ik,<br>
kijken nooit met boosaardigheid op zulke daden neer.</p>
</blockquote>
<p><a class="sc" id="19"></a>
Toen de koning het park verliet en buiten het bereik van het zichtveld van de
Bodhisatta was gekomen, spleet de machtige aarde, die tweehonderd en
veertigduizend maten in doorsnee is, in tweeën, zoals een sterk stuk gewaad.
Een vlam schoot tevoorschijn vanuit de Avici hel en greep de koning, rolde hem
op alsof het een koninklijk gewaad van helderrode wol was. Zo verdween de
koning bij de poort van het park in de aarde waar hij stevig werd verankerd in
de grote Avici hel. De Bodhisatta stierf op dezelfde dag. De bedienden van de
koning en de burgers kwamen met geurwerken en kransen en wierook in hun handen
en verzorgden de uitvaart van de Bodhisatta. En sommige van hen zeiden dat de
Bodhisatta regelrecht naar de Himalaya was teruggekeerd, maar hiermee zeiden
zij iets dat niet zo was.</p>
<blockquote class="gatha">
<p><a class="sc" id="20"></a>
Een heilige van ouds, zoals men heeft verteld,<br>
vertoonde grote moed.<br>
Die heilige, die zo sterk was in het verkeerde te verdragen,<br>
heeft de koning van Kasi verslagen.</p>
<p><a class="sc" id="21"></a>
Helaas! Het berouw van de schuld van ijdelheid<br>
zal de koning moeten betalen,<br>
wanneer hij gedoemd is in de laagste hel.<br>
Deze dag zal hij lang betreuren.</p>
</blockquote>
<p><a class="sc" id="22"></a>
Deze twee verzen werden geïnspireerd door Perfecte Wijsheid.</p>
<p><a class="sc" id="23"></a>
Toen de Meester zijn les had beëindigd, verkondigde hij de Edele Waarheden en
identificeerde hij de geboorte. Aan het slot van de Edele Waarheden verwierf de
boosaardige monnik de vruchten van de Eenmaal Terugkerende, terwijl vele
anderen de vruchten verwierven van de In de Stroom Getredene. En de Boeddha
zei: “In die tijd was Devadatta koning Kalabu, de koning van Kasi. Sariputta
was de hoofdcommandant en ikzelf was de monnik, de Prediker van Geduld.”</p>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
