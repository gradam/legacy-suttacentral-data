<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="an8.6">
<article>
<div class="hgroup">
<p class="division">Aṅguttara Nikāya</p>
<h1>6. De wisselvalligheden van het leven</h1>
</div>
<p><a class="sc" id="1"></a>
“Deze acht wereldse toestanden, monniken, houden de wereld draaiende—de wereld
draait rond deze acht wereldse toestanden. Welke zijn deze acht?”</p>
<p><a class="sc" id="2"></a>
“Winst en verlies, succes en verslagenheid, hulde en blaam, vreugde en ellende.
Deze acht wereldse toestanden, monniken, worden ondervonden door de
niet-geïnstrueerde wereldling, én zij worden ondervonden door de geïnstrueerde
edele discipel. Wat nu, monniken, is hier het onderscheid, wat is er de
bijzonderheid van, wat is het verschil tussen de geïnstrueerde edele discipel
en de niet-geïnstrueerde wereldling?”</p>
<p><a class="sc" id="3"></a>
“Heer, (onze kennis van) deze dingen hebben hun wortels in de Gezegende; zij
hebben de Gezegende als gids en toevlucht. Het zou goed zijn, Heer, als de
bedoeling van dat wat gezegd is door de Gezegende, verklaard wordt. En nadat de
monniken het hebben gehoord, zullen zij het onthouden.”</p>
<p><a class="sc" id="4"></a>
“Luister dan, monniken, en sla acht op mijn woorden.”—“Ja, Heer”, antwoordden
de monniken, en de Gezegende sprak toen als volgt:</p>
<p><a class="sc" id="5"></a>
“Wanneer monniken, een niet-geïnstrueerde wereldling, winst ontmoet, beschouwt
hij dat niet op deze wijze: ‘Deze winst die naar mij toegekomen is, is
vergankelijk (<i>anicca</i>), is onderworpen aan lijden (<i>dukkha</i>), en is onderhevig aan verandering (<i>anatta</i>).’ Hij kent deze niet zoals deze werkelijk zijn. En winst en verlies, succes
en verslagenheid, hulde en blaam, vreugde en ellende overkomen hem. Maar hij
beschouwt hen niet op deze wijze: ‘Deze toestanden zijn allemaal vergankelijk,
zij zijn allemaal onderhevig aan lijden en zij zijn allemaal onderhevig aan
verandering.’ Hij kent deze niet zoals deze werkelijk zijn. Bij deze persoon
blijven winst en verlies etc., zijn geest in beslag nemen.</p>
<p><a class="sc" id="6"></a>
Wanneer er winst is, is hij opgetogen en wanneer er verlies is, is hij
terneergeslagen. Wanneer er succes is, is hij opgetogen en wanneer er
verslagenheid is, is hij terneergeslagen. Wanneer er hulde is, is hij opgetogen
en wanneer er blaam is, is hij terneergeslagen. Wanneer hij vreugdevol is, is
hij opgetogen en wanneer er ellende is, is hij terneergeslagen.</p>
<p><a class="sc" id="7"></a>
Doordat hij zo in beslag genomen wordt door voorkeur en afkeer, zal hij niet
vrij zijn van geboorte en dood, van (het ervaren van) verdriet en weeklagen,
pijn, smart en wanhoop; ik zeg, dat hij niet vrij van lijden zal zijn.”</p>
<p><a class="sc" id="8"></a>
“Maar, monniken, wanneer een geïnstrueerde edele discipel winst ontmoet, zal
hij dat op deze wijze beschouwen: ‘Deze winst die naar mij toegekomen is, is
vergankelijk, is onderworpen aan lijden, en is onderhevig aan verandering.’ En
op deze wijze zal hij ook verlies etc., in beschouwing nemen wanneer het hem
overkomt. Hij begrijpt alle toestanden zoals zij werkelijk zijn. Bij hem zal
winst en verlies etc., zijn geest niet in beslag nemen.</p>
<p><a class="sc" id="9"></a>
Daarom is hij door winst niet opgetogen en door verlies niet terneergeslagen.
Door succes is hij niet opgetogen en door verslagenheid is hij niet
terneergeslagen. Door hulde is hij niet opgetogen en door blaam is hij niet
terneergeslagen. Door vreugde is hij niet opgetogen en door verslagenheid is
hij niet terneergeslagen.</p>
<p><a class="sc" id="10"></a>
Doordat hij zo niet in beslag genomen wordt door voorkeur en afkeer, zal hij
vrij zijn van geboorte en dood, van (het ervaren van) verdriet en weeklagen,
pijn, smart en wanhoop; ik zeg, dat hij vrij van lijden zal zijn.”</p>
<p><a class="sc" id="11"></a>
“Dit, monniken, is hier het onderscheid, dit is het bijzondere eraan, en dit is
het verschil tussen de geïnstrueerde edele discipel en de niet-geïnstrueerde
wereldling.”</p>
<blockquote class="gatha">
<p><a class="sc" id="12"></a>
“Winst en verlies, succes en verslagenheid,<br>
hulde en blaam, vreugde en ellende—<br>
al deze dingen zijn vergankelijk in het leven van mensen,<br>
niet blijvend en onderhevig aan verandering.”</p>
<p><a class="sc" id="13"></a>
“De indachtige en wijze onderscheidt dit goed,<br>
en is gewaar van hun constante verandering.<br>
De dingen die plezierig zijn verstoren zijn geest niet;<br>
en de dingen die onplezierig zijn irriteren hem niet.”</p>
<p><a class="sc" id="14"></a>
“Alle voorkeuren en afkeren zijn door hem uitgebannen;<br>
ze zijn opgehouden en bestaan niet langer meer.<br>
Hij is nu gewaar van een vlekkeloze, smartloze staat.<br>
Bewust weet hij dat hij voorbij het bestaan is gegaan.”</p>
</blockquote>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>

</div>
</body>
</html>
