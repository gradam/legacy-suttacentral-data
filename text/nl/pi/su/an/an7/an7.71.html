<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="an7.71">
<article>
<div class="hgroup">
<p class="division">Aṅguttara Nikāya</p>
<h1>71. Mentale ontwikkeling</h1>
</div>
<p><a class="sc" id="1"></a>
Monniken! Ofschoon een monnik die zich niet toelegt op de (meditatieve)
ontwikkeling (van zijn geest), wensen kan: ‘Oh, dat mijn hart bevrijd mag raken
van de bezoedelingen (<i>asava's</i>) zonder gehechtheid!’, toch zal zijn hart niet bevrijd zijn. Hoe komt dat?
‘Omdat hij zijn geest niet ontwikkeld heeft’, dient men dan te zeggen. Niet
ontwikkeld heeft in wat? In de vier fundamenten van indachtigheid (<i>satipatthana</i>), de vier juiste inspanningen (<i>samma padhana</i>), de vier wegen naar kracht (<i>iddhi pada</i>), de vijf spirituele vermogens (<i>indriya</i>), de vijf spirituele krachten (<i>bala</i>), de zeven factoren van verlichting (<i>bojjhanga</i>) en het achtvoudige pad (<i>ariya atthangika magga</i>) .</p>
<p><a class="sc" id="2"></a>
Veronderstel monniken, dat er acht, tien of twaalf henneneieren zijn, maar de
hen zit er niet lang genoeg op zodat ze niet lang genoeg verwarmd worden, niet
genoeg kunnen ontwikkelen (om ze uit te laten komen).</p>
<p><a class="sc" id="3"></a>
Net zo vergaat het een monnik die zich niet toegelegd heeft op de meditatieve
ontwikkeling van zijn geest. Ofschoon hij kan wensen dat zijn hart bevrijd mag
worden van de bezoedelingen, toch zal hij op zulk een wijze niet bevrijd
worden. Hoe komt dat? Dat is omdat hij zijn geest niet ontwikkeld heeft. Niet
ontwikkeld heeft in wat? In de vier fundamenten van indachtigheid, de vier
juiste inspanningen, de vier wegen naar kracht, de vijf spirituele vermogens,
de vijf spirituele krachten, de zeven factoren van verlichting en het
achtvoudige pad.</p>
<p><a class="sc" id="4"></a>
Maar als een monnik zich toegelegd heeft op de meditatieve ontwikkeling van
zijn geest, zelfs al zou hij niet wensen: ‘Oh, dat mijn hart bevrijdt mag raken
van de bezoedelingen zonder gehechtheid!’, dan zal zijn hart toch bevrijd raken
van de bezoedelingen. En wat is daar de reden van? ‘Omdat hij zijn geest
ontwikkeld heeft’, dient men dan te zeggen. Ontwikkeld in wat? In de vier
fundamenten van indachtigheid, de vier juiste inspanningen, de vier wegen naar
kracht, de vijf spirituele vermogens, de vijf spirituele krachten, de zeven
factoren van verlichting en het achtvoudige pad.</p>
<p><a class="sc" id="5"></a>
Veronderstel monniken, dat er acht, tien of twaalf henneneieren zijn, en de hen
heeft er lang genoeg op gezeten zodat ze lang genoeg verwarmd zijn en lang
genoeg ontwikkeld zijn om uit te komen. Zelfs al zou die hen niet wensen: ‘Oh,
dat mijn kuikentjes met hun pootjes en snaveltje door de schaal van hun ei heen
mogen breken en veilig tevoorschijn komen!’, toch zullen de kuikentjes door de
schaal heen breken en veilig tevoorschijn komen. Hoe komt dat? Dat is omdat de
eieren lang genoeg ontwikkeld zijn om uit te kunnen komen.</p>
<p><a class="sc" id="6"></a>
Veronderstel monniken, dat een timmerman een bijl heeft en haar handvat
vertoont de vormen van zijn vingers en duim. Toch zal hij niet weten hoeveel
het handvat vandaag, hoeveel het handvat gisteren, en hoeveel het handvat op
andere tijden weggesleten is; maar hij zal gewoonweg weten, van wat er
ingeslonken is, dat dat weggesleten is. Zo vergaat het een monnik die zich
toegewijd heeft in het cultiveren van zijn geest; ofschoon hij er geen weet van
heeft hoeveel van de bezoedelingen (van zijn geest) er vandaag weggesleten
zijn, hoeveel gisteren en hoeveel op andere tijden; toch weet hij van wat er
ingeslonken is, dat dat weggesleten is.</p>
<p><a class="sc" id="7"></a>
Of veronderstel monniken, een schip vaart over de oceaan, opgetuigd met touwen,
en na zes maanden blootgesteld te zijn geweest aan het water, wordt het op het
strand getrokken voor de winter. Dan zullen de touwen, die aangetast werden
door de wind en de zon, wanneer zij week worden door de moessonregens,
makkelijk kunnen inslinken en wegrotten. Zo vergaat het een monnik die zich
toegewijd heeft aan het cultiveren van zijn geest: zijn banden zullen makkelijk
losgemaakt worden en zullen uiteindelijk wegrotten.</p>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>

</div>
</body>
</html>
