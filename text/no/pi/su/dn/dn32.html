<!DOCTYPE html>
<html>
<head>
<title></title>
</head>
<meta author="Kåre A. Lie">
<body>
<div id="text" lang="no">
<section class="sutta" id="dn32">
<article>
<div class="hgroup">
<p class="division">De lange tekstene</p>
<p>Atanatiyasutta</p>
<h1>32 Atanata-vers til beskyttelse</h1>
</div>
<p><span class="author">Slik har jeg hørt det</span>:</p>
<p>En gang da Mesteren var i Rajagaha, holdt han til på Gribbetoppen. Da satte de fire store kongene opp en skjerm, et vern og en beskyttelse mot de fire himmelretningene av en stor hær av yakkhaer, gandhabbaer, kumbhandaer og nagaer, og da natten var omme, kom de til Gribbetoppen og lyste opp hele fjellet med sin strålende skjønnhet. De gikk fram til Mesteren, hilste ærbødig på ham og satte seg ned hos ham. Noen av yakkhaene ham ærbødig og satte seg ned, andre hilste høflig på ham før de satte seg, og noen hilste ham med løftede, sluttede hender og satte seg deretter ned. Andre presenterte seg før de satte seg, og atter andre satte seg uten å si noe.</p>
<p>Da kong Vessavana hadde satt seg, sa han til Mesteren:</p>
<p>«Noen framstående yakkhaer er dine tilhengere, Mester, men andre er ikke det. Noen yakkhaer med middels og lavere rang er også dine tilhengere, Mester, men de fleste av dem er ikke det. Hvorfor er det slik? Jo, det er fordi du underviser i en lære om ikke å drepe noe levende vesen, ikke stjele, ikke begå seksuelle overtredelser, ikke lyve og ikke beruse seg. De fleste yakkhaene liker ikke å avstå fra slike handlinger, Mester.</p>
<p>Nå hender det at noen av dine elever liker å ferdes og holde til på avsondrede, stille og fredelige steder i skog, der svale vinder blåser og der det ikke er andre mennesker i nærheten, for der er det bra å meditere. Men der finnes det også framstående yakkhaer som ikke er dine tilhengere, Mester. La meg få lære deg Atanata-versene, Mester, for disse kan blidgjøre yakkhaene slik at munker, nonner, legmenn og legkvinner blir beskyttet og kan oppholde seg der uten å bli plaget.»</p>
<p>Mesteren samtykket i taushet.</p>
<p>Da kong Vessavana så at Mesteren samtykket i forslaget hans, uttalte han disse Atanata-versene som gir beskyttelse:</p>
<blockquote class="gatha">
<p>«Priset være Vipassi, den berømte og seende!<br>
Priset være Sikhi, som hadde medfølelse med alle vesener!<br>
Priset være Vessabhu, som var badet i ren askese!<br>
Priset være Kakusandha, som knuste Maras hær!</p>
<p>Priset være Konagama, den mektige brahman!<br>
Priset være Kassapa, som ble befridd på alle måter!<br>
Priset være Angirasa, den berømte sakya-sønn,<br>
som underviste i en lære som fordriver alt vondt!</p>
<p>Selv om de nå har funnet nibbana i denne verden,<br>
så de tingene som de virkelig er.<br>
Disse personene var vennlige og uten ondskap,<br>
og de hadde en indre storhet og visdom.</p>
<p>I vår tid priser man Gotama<br>
som gjør så mye godt for guder og mennesker.<br>
Han har lytefri innsikt og atferd<br>
og han har en indre storhet og visdom.</p>
<p>Når solens store gylne sirkel<br>
stiger opp over horisonten,<br>
fordriver den nattens mørke slør<br>
og stråler klart over jorden.<br>
Når solen har stått opp,<br>
sier vi dagen er her.</p>
<p>Der ser vi også havet,<br>
der bølgene leker på dypet,<br>
og vet at dette er havet.</p>
<p>Den himmelretningen der solen først viser seg,<br>
den har vi gitt navnet ’øst’.<br>
Den voktes av en berømt konge,<br>
herre over gandhabbaene,<br>
som heter Dhatarattha.<br>
Han hedres av gandhabbaene<br>
og gleder seg over deres sang og dans.</p>
<p>Jeg har hørt han har mange sønner,<br>
alle med samme navn.<br>
De er mektige, nittien i tallet,<br>
og alle kalles de Inda.</p>
<p>De har sett Buddha, solens sønn,<br>
og priser vismannen på langt hold:<br>
’Priset være du beste av mennesker!<br>
Vi priser deg, du fremste av mennesker!</p>
<p>Du ser på oss med velvilje,<br>
vi er ikke mennesker, men vi priser deg!<br>
Ofte har vi hørt det, og derfor sier vi:<br>
’Lovpris seierherren Gotama!<br>
Vi lovpriser seierherren Gotama,<br>
han som har lytefri innsikt og atferd!<br>
Vi priser den oppvåknede Gotama!’’</p>
<p>Petaer skjeller og smeller<br>
og baktaler andre bak deres rygg.<br>
De er drapsmenn og mordere,<br>
tyver og svindlere alle som en.<br>
De strøkene der petaer bor,<br>
kaller man ’syd’.</p>
<p>Den himmelretningen beskyttes<br>
av en berømt konge,<br>
Kumbhandanaenes hersker.<br>
Han heter Virulho, og han gleder seg<br>
over kumbhandaenes sang og dans</p>
<p>Jeg har hørt han har mange sønner,<br>
alle med samme navn.<br>
De er mektige, nittien i tallet,<br>
og alle kalles de Inda.</p>
<p>De har også sett Buddha, solens sønn,<br>
og priser vismannen på langt hold:<br>
’Priset være du beste av mennesker!<br>
Vi priser deg, du fremste av mennesker!</p>
<p>Du ser på oss med velvilje,<br>
vi er ikke mennesker, men vi priser deg!<br>
Ofte har vi hørt det, og derfor sier vi:<br>
’Lovpris seierherren Gotama!<br>
Vi lovpriser seierherren Gotama,<br>
han som har lytefri innsikt og atferd!<br>
Vi priser den oppvåknede Gotama!’’</p>
<p>Når solens store gylne sirkel<br>
synker ned under horisonten,<br>
da tar dagen slutt.<br>
Når solen har gått ned,<br>
sier vi at natten er kommet.</p>
<p>Der ser vi også havet,<br>
der bølgene leker på dypet,<br>
og vet at dette er havet.</p>
<p>Den himmelretningen<br>
har vi gitt navnet ’vest’.<br>
Den voktes av en berømt konge,<br>
herre over nagaene,<br>
som heter Virupakkha.<br>
Han hedres av nagaene<br>
og gleder seg over deres sang og dans.</p>
<p>Jeg har hørt han har mange sønner,<br>
alle med samme navn.<br>
De er mektige, nittien i tallet,<br>
og alle kalles de Inda.</p>
<p>De har sett Buddha, solens sønn,<br>
og priser vismannen på langt hold:<br>
’Priset være du beste av mennesker!<br>
Vi priser deg, du fremste av mennesker!</p>
<p>Du ser på oss med velvilje,<br>
vi er ikke mennesker, men vi priser deg!<br>
Ofte har vi hørt det, og derfor sier vi:<br>
’Lovpris seierherren Gotama!<br>
Vi lovpriser seierherren Gotama,<br>
han som har lytefri innsikt og atferd!<br>
Vi priser den oppvåknede Gotama!’’</p>
<p>I det fagre nordlige Kuru,<br>
ved det stolte fjellet Neru,<br>
fødes det mennesker<br>
som verken er selvopptatte eller grådige.</p>
<p>De sår ikke korn<br>
og pløyer ingen åker.<br>
Menneskene der spiser ris<br>
som vokser vilt av seg selv.</p>
<p>Risen er ren og velduftende, og har<br>
verken agner eller agnepulver.<br>
De steker den i varme steinovner<br>
og deretter nyter de sitt måltid.</p>
<p>De sadler sine okser<br>
og rir omkring i landet.<br>
De sadler sitt kveg<br>
og rir omkring i landet.</p>
<p>De lager vogner for kvinner<br>
og kjører omkring i landet.<br>
De lager vogner for menn<br>
og kjører omkring i landet</p>
<p>De lager vogner for ungjenter<br>
og kjører omkring i landet.<br>
De lager vogner for unggutter<br>
og kjører omkring i landet.</p>
<p>De stiger opp i vognene sine<br>
og kjører omkring i landet<br>
i tjeneste for sin fyrste.</p>
<p>De rir på hester og elefanter<br>
og bruker også himmelske vogner.<br>
Den berømte storkongen deres<br>
bæres omkring i en bærestol.</p>
<p>De har også velbygde byer<br>
som tårner seg opp mot himmelen:<br>
Atanata, Kusinata, Parakusinata,<br>
Natapuriya og Parakusitanata.</p>
<p>I nord ligger Kapivanta og Janogha,<br>
og andre byer som Navanavatiya<br>
og Ambara-Ambaravati.<br>
Hovedstaden er Alakamanda.</p>
<p>Kongen deres, Kuvera,<br>
bor i Visana.<br>
Derfor kalles han<br>
Vessavana.</p>
<p>Budbringerne hans heter<br>
Tatola, Tattala, Tatotala,<br>
Ojasi, Tejasi, Tatojasi,<br>
fyrst Sura, Arittho og Nemi.</p>
<p>Der finnes en innsjø<br>
som heter Dharani.<br>
Når regntiden kommer,<br>
samler skyene seg der,<br>
og regnet fosser ned.</p>
<p>Der står det også en møtesal<br>
som kalles Bhagalavati,<br>
og der pleier yakkhaene<br>
å samles til møte.</p>
<p>Der vokser trær som bærer frukt hele året,<br>
og det myldrer av mange slags fugler der:<br>
påfugler, hegrer og gjøk—<br>
deres kallerop gir gjenlyd i skogen.</p>
<p>Jiva-fuglen roper ’leve’.<br>
Andre fugler roper ’opp med humøret!’<br>
Fasaner og andre fugler<br>
pryder skoger og tjern.</p>
<p>Der høres papegøyer og risfugler,<br>
og langbente vadefugler.<br>
Hele tiden ligger lotusdammen<br>
Kuvera der i sin skjønnhet.</p>
<p>Derfor har vi gitt navnet ’nord’<br>
til denne fagre himmelretningen<br>
Den voktes av en berømt konge,<br>
herre over yakkhaene,<br>
som heter Kuvera.<br>
Han hedres av yakkhaene<br>
og gleder seg over deres sang og dans.</p>
<p>Jeg har hørt han har mange sønner,<br>
alle med samme navn.<br>
De er mektige, nittien i tallet,<br>
og alle kalles de Inda.</p>
<p>De har sett Buddha, solens sønn,<br>
og priser vismannen på langt hold:<br>
’Priset være du beste av mennesker!<br>
Vi priser deg, du fremste av mennesker!</p>
<p>Du ser på oss med velvilje,<br>
vi er ikke mennesker, men vi priser deg!<br>
Ofte har vi hørt det, og derfor sier vi:<br>
’Lovpris seierherren Gotama!<br>
Vi lovpriser seierherren Gotama,<br>
han som har lytefri innsikt og atferd!<br>
Vi priser den oppvåknede Gotama!’</p>
</blockquote>
<p>’Dette er Atanata-versene, min herre, som verner og beskytter munker, nonner, legmenn og legkvinner slik at de kan leve trygt uten å bli plaget.</p>
<p>Hvis en eldre eller yngre yakkha, gandhabba, kumbhanda eller naga av hankjønn eller hunkjønn, av høyere eller lavere rang, skulle ha ondt i sinne og nærme seg en vandrende, stående, sittende eller liggende munk, nonne, legmann eller legkvinne som har lært disse Atanata-versene grundig og kan dem utenat, vil dette vesenet ikke vinne respekt eller aktelse i noen by eller landsby. Et slikt vesen vil heller ikke få bolig eller opphold i min hovedstad Alakamanda, og det vil heller ikke få adgang til noen av yakkhaenes forsamlinger. Et slikt vesen vil heller ikke få tillatelse til å gifte seg. De andre vesenene, som ikke er mennesker, vil dessuten bli rasende og overøse ham med skjellsord. De vil gripe hodet hans som om det skulle være en tom bolle, og knuse det i sju biter.</p>
<p>Men det finnes slike vesener som er rå, brutale og hensynsløse, min herre. De bryr seg verken om de fire store kongene eller om deres betjenter eller tjenere. De kalles opprørere mot de store kongene. De er akkurat som røvere i kongen av Magadhas land, røvere som verken bryr seg om kongen av Magadha eller om hans betjenter eller tjenere. De kalles opprørere mot kongen av Magadha, og slike rå, brutale og hensynsløse vesener finnes det også blant slike som ikke er mennesker. Hvis en vandrende, stående, sittende eller liggende munk, nonne, legmann eller legkvinne blir antastet av en slik eldre eller yngre yakkha, gandhabba, kumbhanda eller naga av hankjønn eller hunkjønn, av høyere eller lavere rang, skal han eller hun rope og påkalle de store yakkhaer, deres generaler og kommandanter og si:</p>
<p>’Denne yakkhaen tar meg! Denne yakkhaen angriper meg! Denne yakkhaen plager meg! Denne yakkhaen gjør meg vondt! Denne yakkhaen skader meg! Denne yakkhaen vil ikke slippe meg løs!’</p>
<p>Og hvem er de store yakkhaene, deres generaler og kommandanter som skal påkalles?</p>
<blockquote class="gatha">
<p>Inda, Soma og Varuna,<br>
Bharadvaja og Pajapati,<br>
Candana og Kamasettha,<br>
Kinnughandu og Nighandu,</p>
<p>Panada og Opamañña,<br>
Devasuta og Matali,<br>
Cittasena og Gandhabba,<br>
Nala, Raja og Janesabha,</p>
<p>Satagira, Hevavata,<br>
Punnaka, Karatiya, Gula,<br>
Sivaka og Mucalinda,<br>
Vessamitta og Yugandhara,</p>
<p>Gopala og Suppagedha,<br>
Hiri, Netti og Mandiya,<br>
Pañcalacanda, Alavaka,<br>
Pajjunna, Sumana, Sumukha,<br>
Dadhimukha, Mani, Manicara, Digha,<br>
og Serissaka sammen med disse.</p>
</blockquote>
<p>Dette er de store yakkhaene, deres generaler og kommandanter som dere skal påkalle og rope:</p>
<p>’Denne yakkhaen tar meg! Denne yakkhaen angriper meg! Denne yakkhaen plager meg! Denne yakkhaen gjør meg vondt! Denne yakkhaen skader meg! Denne yakkhaen vil ikke slippe meg løs!’</p>
<p>Dette er altså Atanata-versene, min herre, som verner og beskytter munker, nonner, legmenn og legkvinner slik at de kan leve trygt uten å bli plaget.</p>
<p>Men nå må vi gå, min herre. Vi har mange plikter og mye å gjøre.»</p>
<p>«Gjør som dere selv synes best, store konge.»</p>
<p>Så reiste de fire store kongene seg opp, bøyde seg dypt for Mesteren, gikk rundt ham med høyre side vendt mot ham, og forsvant. Noen av de andre yakkhaene gjorde det samme. Andre snakket litt høflig med Mesteren før de forsvant. Andre igjen hilste ham med løftede, sluttede hender før de forsvant. Andre presenterte seg før de forsvant, og atter andre bare forsvant uten å si noe.</p>
<p>Da natten var omme, fortalte Mesteren munkene hva som hadde skjedd, og la til:</p>
<p>«Lær dere disse Atanata-versene, munker. Sørg for at dere kan dem utenat, for disse versene vil være til nytte, vern og beskyttelse for munker, nonner, legmenn og legkvinner slik at de kan leve trygt uten å bli plaget.»</p>
<p>Slik talte Mesteren. Glade til sinns frydet munkene seg over Mesterens ord.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
