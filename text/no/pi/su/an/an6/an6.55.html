<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="an6.55">
<article>
<div class="hgroup">
<p class="division">Tekster ordnet i nummerrekkefølge</p>
<p>Chakkanipāta</p>
<h1>6.55. Ikke for mye og ikke for lite</h1>
</div>
<p>Slik har jeg hørt det:</p>
<p>En gang da Mesteren holdt til på Gribbenuten ved Rajagaha, satt munken Sona for seg selv og tenkte:</p>
<p>«Det er nesten ingen som strever så energisk for å følge Mesterens råd, som jeg gjør. Likevel har ikke sinnet mitt funnet frihet. Kanskje jeg skulle gå ut av ordenen igjen og bli legmann? Familien min har mye penger, så jeg kan kanskje heller bruke dem til å gjøre gode gjerninger. Kanskje jeg skulle gi opp å være munk?»</p>
<p>Mesteren fikk vite dette, og sa til Sona:</p>
<p>«Si meg, Sona, var ikke du flink til å spille harpe før du ble munk?»</p>
<p>«Jo, det stemmer, Mester,» svarte Sona.</p>
<p>«Hvis strengene på harpen din var for stramme, var da harpen renstemt og lett å spille på?» «Nei, det var den ikke,» svarte Sona.</p>
<p>«Og hvis strengene på harpen din var for slakke, var da harpen renstemt og lett å spille på?»</p>
<p>«Nei, Mester, det var den ikke,» svarte Sona.</p>
<p>«Men hvis strengene på harpen din verken var for slakke eller for stramme, men nøyaktig riktig stemt, var da harpen renstemt og lett å spille på, Sona?»</p>
<p>«Ja, det stemmer,» svarte Sona.</p>
<p>«Slik er det, Sona. Hvis du anspenner deg for mye, blir du bare rastløs. Hvis du slapper for mye av, blir du sløv. Sørg derfor at du holder kreftene dine i balanse, Sona, finn en balanse i dine åndsevner og bruk denne som utgangspunkt for videre trening.»</p>
<p>«Ja vel, Mester,» svarte Sona.</p>
<p>Så fulgte han Mesterens råd og fant balanse i treningen. Da varte det ikke lenge før han vant innsikt og frihet.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
