<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="an10.219">
<article>
<div class="hgroup">
<p class="division">Tekster ordnet i nummerrekkefølge</p>
<p>Dasakanipāta</p>
<h1>10.219. Fire positive holdninger</h1>
</div>
<p>«Jeg sier at handlinger som er villet og utført, bygger seg opp, og du er ikke ferdig med dem før du har opplevd et resultat av dem, enten nå med det samme eller ved en senere anledning. Så lenge du ikke har opplevd et resultat av slike akkumulerte villede og utførte handlinger, finner du heller ingen slutt på det som gjør vondt, sier jeg.</p>
<p>Men den som har lyttet til de edle og som er fri for grådighet, fri for hat og fri for illusjoner, som har klar forståelse og oppmerksomhet, fyller først den ene himmelretningen med vennlige tanker, så den andre, tredje og fjerde himmelretningen, oppover, nedover og på tvers. Han tenker store, opphøyde og grenseløst vennlige tanker om hele verden, tanker som er fri fra hat og motvilje.</p>
<p>Han vet med seg selv at tidligere var jeg trangsynt og sinnet var lite utviklet. Men nå er sinnet mitt blitt grenseløst og velutviklet. Ingen trangsynte handlinger kan klebe seg fast til det!</p>
<p>Hva mener dere om dette, munker? Hvis en ung mann øver opp sinnets frigjøring gjennom vennlighet allerede fra barnsben av, kommer han da til å gjøre noe vondt mot noen?»</p>
<p>«Nei, Mester.»</p>
<p>«Hvis han ikke gjør noe vondt mot noen, kommer han da selv til å få det vondt?»</p>
<p>«Nei, Mester. Hvordan skal det kunne komme noe vondt til en som ikke selv gjør noe vondt?»</p>
<p>«Slik er det, munker. En mann eller en kvinne bør øve sinnets frigjøring gjennom vennlighet. For ingen mann eller kvinne kan ta med seg kroppen sin når de dør. Ved døden er det sinnet som gir tilknytning. Derfor vet han med seg selv at det som jeg tidligere har gjort av vondt med denne kroppen min, det er noe som jeg opplever følgene av her i dette livet. Jeg kan ikke ta det med meg.</p>
<p>Når sinnets frigjøring gjennom vennlighet blir utviklet på denne måten, fører det til at man blir en som ikke vender tilbake, om da ikke visdommen har ført til fullkommen frigjøring.</p>
<p>På samme måte fyller han først den ene himmelretningen med medlidenhet, glede på andres vegne og sinnslikevekt, så den andre, tredje og fjerde himmelretningen, oppover, nedover og på tvers. Han tenker store, opphøyde og grenseløse tanker fulle av medlidenhet, glede på andres vegne og sinnslikevekt om hele verden, tanker som er fri fra hat og motvilje.</p>
<p>Han vet med seg selv at tidligere var jeg trangsynt og sinnet var lite utviklet. Men nå er sinnet mitt blitt grenseløst og velutviklet. Ingen trangsynte handlinger kan klebe seg fast til det!</p>
<p>Hva mener dere om dette, munker? Hvis en ung mann øver opp sinnets frigjøring gjennom medlidenhet, glede på andres vegne og sinnslikevekt allerede fra barnsben av, kommer han da til å gjøre noe vondt mot noen?»</p>
<p>«Nei, Mester.»</p>
<p>«Hvis han ikke gjør noe vondt mot noen, kommer han da selv til å få det vondt?»</p>
<p>«Nei, Mester. Hvordan skal det kunne komme noe vondt til en som ikke selv gjør noe vondt?»</p>
<p>«Slik er det, munker. En mann eller en kvinne bør øve sinnets frigjøring gjennom medlidenhet, glede på andres vegne og sinnslikevekt. For ingen mann eller kvinne kan ta med seg kroppen sin når de dør. Ved døden er det sinnet som gir tilknytning. Derfor vet han med seg selv at det som jeg tidligere har gjort av vondt med denne kroppen min, det er noe som jeg opplever følgene av her i dette livet. Jeg kan ikke ta det med meg.</p>
<p>Når sinnets frigjøring gjennom medlidenhet, glede på andres vegne og sinnslikevekt blir utviklet på denne måten, fører det til at man blir en som ikke vender tilbake, om da ikke visdommen har ført til fullkommen frigjøring.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
