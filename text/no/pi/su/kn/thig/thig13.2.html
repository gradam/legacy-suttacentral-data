<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig13.2">
<article>
<div class="hgroup">
<p class="division">Søstrenes sanger 13.2</p>
<p class="subdivision">Sanger med omkring tjue vers</p>
<h1>Rohini</h1>
</div>
<blockquote class="gatha"><p><a class="kl" id="kl271"></a>Munker er alt du snakker om—<br>ja, hver dag fra morgen til kveld<br>roser du munkene, datter.<br>Er dét ditt mål: Å bli nonne?</p>
<p><a class="kl" id="kl272"></a>Gavmildt gir du munkene mat<br>og drikke, godt og rikelig—<br>jeg må spørre deg, Rohini:<br>Hvorfor er du så glad i munker?</p>
<p><a class="kl" id="kl273"></a>Dovenslasker er de alle!<br>Snyltere, sleipe slikkmunner<br>er disse munkene dine!<br>Hvorfor er du så glad i dem?</p>
<p><a class="kl" id="kl274"></a>Kjære pappa! Lenge har du<br>stilt meg spørsmål om munkene:<br>Lytt til meg nå, når jeg priser<br>all deres visdom og godhet!</p>
<p><a class="kl" id="kl275"></a>Dovenslasker er de ikke—<br>de arbeider hardt og villig<br>med å fordrive alt begjær<br>—derfor er jeg glad i munker.</p>
<p><a class="kl" id="kl276"></a>Grådighet, hat, uvitenhet—<br>munkene drar det opp med rot,<br>jager alt vondt med sin renhet<br>—derfor er jeg glad i munker.</p>
<p><a class="kl" id="kl277"></a>Rene er deres handlinger,<br>ren og sann er deres tale.<br>Rene er de i sinnet<br>—derfor er jeg glad i munker.</p>
<p><a class="kl" id="kl278"></a>Ja, lytefri, lik perlemor,<br>er munkenes edle renhet<br>og lyse, vennlige tanker<br>—derfor er jeg glad i munker.</p>
<p><a class="kl" id="kl279"></a>Munkene forvalter læren<br>godt og kyndig; lever edelt,<br>viser vei til det høyeste mål<br>—derfor er jeg glad i munker.</p>
<p><a class="kl" id="kl280"></a>Munkene røkter visdommen<br>godt og kyndig; lever edelt,<br>dypt konsentrert og oppmerksomt<br>—derfor er jeg glad i munker.</p>
<p><a class="kl" id="kl281"></a>De vandrer vidt, de tenker dypt;<br>de taler klokt og beskjedent.<br>Sorg og smerte driver de ut<br>—derfor er jeg glad i munker.</p>
<p><a class="kl" id="kl282"></a>Når de går gjennom landsbyen,<br>ser de seg aldri tilbake.<br>Nei, uten lengsler vandrer de<br>—derfor er jeg glad i munker.</p>
<p><a class="kl" id="kl283"></a>Munker er ikke stornøyde.<br>Aldri samler de gods og gull,<br>alt som blir gitt dem, spiser de<br>—derfor er jeg glad i munker.</p>
<p><a class="kl" id="kl284"></a>Gullmynt tar de ikke imot,<br>og ikke sølv eller smykker.<br>De lever av det dagen gir<br>—derfor er jeg glad i munker.</p>
<p><a class="kl" id="kl285"></a>Fra alle slags familier,<br>fra mange riker kommer de,<br>men elsker hverandre som brødre<br>—derfor er jeg glad i munker!</p>
<p><a class="kl" id="kl286"></a>Velsignet være din fødsel,<br>din plass i vårt hus, Rohini!<br>Din tillit til Buddha er sterk,<br>din tro på læren klippefast,</p>
<p><a class="kl" id="kl287"></a>for du har virkelig forstått<br>hvordan godhet avler godhet!<br>Nå skal også våre gaver<br>komme munkene til gode,</p>
<p><a class="kl" id="kl288"></a>ja, en prektig offergave<br>skjenker vi til Buddhas ære.<br>Så hør! Om du frykter smerte,<br>om du vil unngå lidelsen,</p>
<p><a class="kl" id="kl289"></a>ta tilflukt til Buddha og læren,<br>oppsøk søstrenes fellesskap.<br>Tren hardt, følg ordenens regler—<br>det vil virkelig gjøre deg godt!</p>
<p><a class="kl" id="kl290"></a>Jeg vil følge Buddha og læren,<br>oppsøke brødrenes orden!<br>Å trene hardt, med disiplin,<br>skal være mitt største gode.</p>
<p><a class="kl" id="kl291"></a>Jeg var brahman av fødsel: Nå<br>er jeg brahman av sann visdom,<br>av kunnskap og forståelse—<br>endelig renset i sinnet!</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>