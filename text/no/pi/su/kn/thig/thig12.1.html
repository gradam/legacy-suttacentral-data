<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig12.1">
<article>
<div class="hgroup">
<p class="division">Søstrenes sanger 12.1</p>
<p class="subdivision">Sangen med seksten vers</p>
<h1>Punna</h1>
</div>
<blockquote class="gatha"><p><a class="kl" id="kl236"></a>Hver vintermorgen bar jeg vann<br>fra elven, med frostblå hender.<br>Frykten for min frue drev meg—<br> stokkeslag og harde skjellsord.</p>
<p><a class="kl" id="kl237"></a>Men du, brahman, hva frykter du?<br>Hva skremmer deg ned i vannet?<br>Hele kroppen din skjelver jo,<br>iskald og frossen til beinet!</p>
<p><a class="kl" id="kl238"></a>Du kjenner jo svaret, Punna,<br>hvorfor spørre om det du vet?<br>Jeg vil det gode! Jeg driver<br>bort mine onde gjerninger.</p>
<p><a class="kl" id="kl239"></a>Slik kan alle—ung og gammel—<br>som begår en ussel handling,<br>rense seg i elvevannet,<br>fri seg selv fra klebrig ondskap.</p>
<p><a class="kl" id="kl240"></a>Hvem har innbilt deg det? En tosk<br>i høyrøstet snakk med tosker?<br>Tenk å tro at virkelig frihet<br>fra ondskapen finnes i vann—</p>
<p><a class="kl" id="kl241"></a>—i så fall kommer vel også<br>krokodiller til himmelen?<br>Ja, tenk hvor full den må være<br>av skilpadder, frosker og orm!</p>
<p><a class="kl" id="kl242"></a>Og hva med dem som slakter dyr,<br>setter feller og trekker garn,<br>hva med tyver og mordere<br>og andre slags illgjerningsmenn?<br>Blir til og med disse rene<br>av å senke kroppen i vann?</p>
<p><a class="kl" id="kl243"></a>Hvis elven virkelig vasket<br>bort dine onde handlinger,<br>tok den vel også de gode—<br>og lot deg stå naken igjen.</p>
<p><a class="kl" id="kl244"></a>De handlingene du frykter<br>når du dukker under, brahman—<br>la dem være ugjort! Spar deg<br>både frykt og frosne lemmer.</p>
<p><a class="kl" id="kl245"></a>Til du kom, var jeg på villspor.<br>Du har vist meg den edle vei—<br>du skal få kappen min, Punna!<br>Ennå drypper vannet av den.</p>
<p><a class="kl" id="kl246"></a>Behold badekappen, brahman!<br>Ingenting vil jeg ha av deg.<br>Men om du er redd for smerte,<br>om du vil unngå lidelsen,</p>
<p><a class="kl" id="kl247"></a>skal du aldri gjøre noe vondt,<br>verken åpent eller i skjul.<br>Om du dét gjør; om du svikter<br>de gode krefter i sinnet,</p>
<p><a class="kl" id="kl248"></a>vil lidelsen alltid nå deg,<br>innhente deg under flukten.<br>Så om du er redd for smerte,<br>om du vil unngå lidelsen—</p>
<p><a class="kl" id="kl249"></a>ta tilflukt til Buddha og læren,<br>oppsøk brødrenes fellesskap.<br>Tren hardt, følg ordenens regler,<br>det vil gjøre deg godt, brahman!</p>
<p><a class="kl" id="kl250"></a>Jeg vil følge Buddha og læren,<br>oppsøke brødrenes orden!<br>Å trene hardt, med disiplin,<br>skal være mitt største gode.</p>
<p><a class="kl" id="kl251"></a>Jeg var brahman av fødsel: Nå<br>er jeg brahman av sann visdom,<br>av kunnskap og forståelse—<br>endelig renset i sinnet!</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>