<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig13.4">
<article>
<div class="hgroup">
<p class="division">Søstrenes sanger 13.4</p>
<p class="subdivision">Sanger med omkring tjue vers</p>
<h1>Sundari</h1>
</div>
<blockquote class="gatha"><p><a class="kl" id="kl313"></a>Døden fortærte dine barn,<br>Vasetthi, og du sørget dypt.<br>Natt og dag slet sorgen i deg,<br>lenge fant du ingen lindring.</p>
<p><a class="kl" id="kl314"></a>Men du sørger ikke lenger<br>over tapet av de syv barn<br>døden slukte! Si meg, søster—<br>hvordan temmet du sorgen din?</p>
<p><a class="kl" id="kl315"></a>Mange hundre barn er døde!<br>Slektninger i store skarer<br>ble borte gjennom tidene—<br>både for deg og meg, brahman!</p>
<p><a class="kl" id="kl316"></a>Jeg har funnet en gyllen vei<br>bort fra både død og fødsel.<br>Aldri mer formørkes sinnet<br>av sorgens tunge smertegråt.</p>
<p><a class="kl" id="kl317"></a>Sannelig er det du sier,<br>underlig—men trøsterikt!<br>Vasetthi, hvem er din mester?<br>Hvilken lære lindret sorgen?</p>
<p><a class="kl" id="kl318"></a>Buddha, Den fullkomment våkne,<br>er nå i byen Mithila.<br>Han underviser i læren<br>som utsletter all lidelse.</p>
<p><a class="kl" id="kl319"></a>Han, som selv er en arahant,<br>talte om frihet. Jeg lyttet!<br>Jeg forsto! Dyp ble min kunnskap.<br>Sorgens sorte stein forvitret.</p>
<p><a class="kl" id="kl320"></a>Jeg vil også gå til Mithila,<br>til den opplyste Mesteren!<br>Å, om også mine sorger<br>måtte gi tapt for læren hans!</p>
<p><a class="kl" id="kl321"></a>Brahmanen møtte Mesteren:<br>Og han, som er fri fra alle bånd<br>og har lagt det vonde bak seg,<br>ga brahmanen del i læren</p>
<p><a class="kl" id="kl322"></a>om lidelsen og dens årsaker.<br>Han talte om befrielsen,<br>den edle åttedelte vei<br>som fører til lidelsens slutt.</p>
<p><a class="kl" id="kl323"></a>Læren bar frukt—og Sujata<br>vandret glad og lykkelig ut<br>i hjemløshet. Alt forsto han—<br>han var blitt et kar for lyset!</p>
<p><a class="kl" id="kl324"></a>Vognmann! Dra nå hjem; forhør deg<br>om min kjære hustrus helse.<br>Si henne at jeg er gått ut<br>i hjemløshet blant brødrene—<br>si henne: Etter tre netter<br>ble Sujatas sinn fullt opplyst.</p>
<p><a class="kl" id="kl325"></a>Med vognen og tusen mynter<br>dro vognmannen hjem. Han spurte<br>etter fruens helse, og sa:<br>Sujata har valgt hjemløshet<br>blant brødre! Etter tre netter<br>ble hans sinn opplyst av visdom!</p>
<p><a class="kl" id="kl326"></a>Vognmann—behold vogn og hester,<br>ta disse tusen myntene!<br>For ordene om Sujata<br>gir jeg deg denne matbollen.</p>
<p><a class="kl" id="kl327"></a>Frue! Behold hestene dine,<br>vognen og myntene også!<br>Jeg vil òg gå ut som hjemløs<br>og følge Den våknes lære.</p>
<p><a class="kl" id="kl328"></a>Elefanter, kveg og hester,<br>juveler og gull i overflod—<br>all rikdom i vårt store hus<br>har din far sagt fra seg, datter!<br>Han gikk ut som munk, Sundari—<br>nyt rikdommen! Du er hans arving.</p>
<p><a class="kl" id="kl329"></a>Elefanter, kveg og hester,<br>juveler, gull i overflod—<br>all rikdom i vårt store hus<br>har min kjære far sagt fra seg.<br>Han er gått ut som munk av sorg<br>over sin lille døde sønn—<br>slik vil jeg òg søke trøst<br>for tapet av min døde bror!</p>
<p><a class="kl" id="kl330"></a>Så ønsker jeg deg av hjertet<br>at du lykkes, min Sundari!<br>Nøyer du deg med matrester<br>og en kappe sydd av filler,<br>vil du nå den andre bredden<br>fri fra sinnets sorte strømmer.</p>
<p><a class="kl" id="kl331"></a>Edle søster! Hardt har jeg trent.<br>Blikket er renset, øyet klart,<br>i minnet ser jeg liv på liv<br>og steder hvor jeg før har bodd .</p>
<p><a class="kl" id="kl332"></a>Takket være deg, venninne,<br>ordenens klareste stjerne,<br>har jeg nådd den største visdom—<br>Buddhas vei er gått til ende.</p>
<p><a class="kl" id="kl333"></a>Så la meg nå, edle søster,<br>gå til Buddha i Savatthi.<br>Jeg vil brøle som en løve,<br>synge ut min frihetsglede.</p>
<p><a class="kl" id="kl334"></a>Se, Sundari! Mesterens glans<br>er gyllen, huden hans stråler!<br>Se han som fryktløst betvinger<br>sinnets mørke—Den opplyste!</p>
<p><a class="kl" id="kl335"></a>Se—her er Sundari, Mester!<br>Frihetsarbeidet er fullført.<br>Alt begjær er dødt, og jeg er<br>fri fra sinnets sorte strømmer.</p>
<p><a class="kl" id="kl336"></a>Helt fra Benares har jeg reist<br>for å komme til deg, og bli<br>din elev, du store helt.<br>Jeg bøyer meg for dine føtter,</p>
<p><a class="kl" id="kl337"></a>ditt fullkomment opplyste sinn!<br>Jeg er datter av dine ord,<br>av din egen munn er jeg født<br>på ny, uten sjelemørke.</p>
<p><a class="kl" id="kl338"></a>Velkommen er du, venninne,<br>slik alle er som har seiret<br>og hilser sin læremester.<br>De har fullført treningsveien,<br>brutt begjærets bånd—og slik blitt<br>fri fra sinnets sorte strømmer!</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>