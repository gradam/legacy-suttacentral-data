<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig10.1">
<article>
<div class="hgroup">
<p class="division">Søstrenes sanger 10.1</p>
<p class="subdivision">Sangen med elleve vers</p>
<h1>Kisa-Gotami</h1>
</div>
<blockquote class="gatha"><p><a class="kl" id="kl213"></a>Godt vennskap lyser opp verden—<br>vennskap prises av de vise!<br>Selv den dumme blir en vismann<br>når han blir favnet av vennskap.</p>
<p><a class="kl" id="kl214"></a>Verdifullt er det å omgås<br>de gode. Slik vokser din visdom.<br>I gode menneskers nærhet<br>kan du bli fri fra det vonde,</p>
<p><a class="kl" id="kl215"></a>lære å forstå lidelsen,<br>dens årsaker og befrielse,<br>finne den åttedelte vei<br>som fører til lidelsens slutt.</p>
<p><a class="kl" id="kl216"></a>Pinefullt er kvinnelivet!<br>Det har sinnets mester sagt.<br>En medhustrus lodd er forakt;<br>og hun som føder i smerte,</p>
<p><a class="kl" id="kl217"></a>velger kanskje døden. Sarte<br>piker tar gift i angst og skam<br>om de røves av onde menn—<br>ja, kvinner er født til ulykke!</p>
<p><a class="kl" id="kl218"></a>Fødselen var nær. Jeg vandret<br>hjemover, fant mannen min død.<br>Barnet mitt ble født på veien,<br>fjernt var jeg fra hus og hvile.</p>
<p><a class="kl" id="kl219"></a>To sønner er døde, mannen min<br>er drept! Ingen har jeg igjen!<br>Døde er foreldre og bror—<br>de brenner på samme likbål.</p>
<p><a class="kl" id="kl220"></a>Å, ulykkelige kvinne!<br>Grenseløst stor er din smerte,<br>dine tårer en mektig flod<br>som renner gjennom tusen liv.</p>
<p><a class="kl" id="kl221"></a>Selv så jeg min sønns lille kropp<br>spist av villdyr på gravplassen.<br>Jeg var enke, og dypt foraktet,<br>før jeg seiret over døden.</p>
<p><a class="kl" id="kl222"></a>Den edle åttedelte vei<br>reddet meg ut av dødens grep.<br>I meg ble nirvana sannhet<br>og læren et speil for sinnet.</p>
<p><a class="kl" id="kl223"></a>Pilen er trukket ut. Byrden<br>lagt ned. Fullført er arbeidet!<br>—Kisa-Gotami, den frigjorte,<br>uttalte disse versene.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>