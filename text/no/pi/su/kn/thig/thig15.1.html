<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig15.1">
<article>
<div class="hgroup">
<p class="division">Søstrenes sanger 15.1</p>
<p class="subdivision">Sangen med mer enn førti vers</p>
<h1>Isidasi</h1>
</div>
<blockquote class="gatha"><p><a class="kl" id="kl402"></a>I Pataliputta, den vakre<br>byen av blomster<br>var to kloke og rene nonner<br>av Sakyas ætt.</p>
<p><a class="kl" id="kl403"></a>Isidasi het en av de to—<br>Bodhi den andre.<br>Dyp meditasjon og stor kunnskap<br>var deres fryd.</p>
<p><a class="kl" id="kl404"></a>En dag de hadde spist, og vasket<br>matbollen grundig,<br>hvilte de på et fredelig sted.<br>Og Bodhi sa:</p>
<p><a class="kl" id="kl405"></a>“Du er vakker og blid, venninne—<br>din ungdom blomstrer.<br>Hvordan har verden sviktet, sendt deg<br>i hjemløshet?”</p>
<p><a class="kl" id="kl406"></a>Isidasi, hun som forklarte<br>læren så dyktig,<br>sa, der de hvilte: “Hør, nå, Bodhi!<br>Jeg vil si deg alt!</p>
<p><a class="kl" id="kl407"></a>I Ujjeni, den beste av byer,<br>var min far kjøpmann,<br>aktet og rik. Jeg var ham kjær,<br>hans eneste barn.</p>
<p><a class="kl" id="kl408"></a>Friere fra de beste slekter<br>kom for å se meg—<br>til en kjøpmanns sønn ble jeg gitt<br>mot høy brudepris.</p>
<p><a class="kl" id="kl409"></a>Jeg ga min manns foreldre respekt—<br>tjente dem ivrig,<br>bøyde meg dypt for deres føtter,<br>slik jeg hadde lært.</p>
<p><a class="kl" id="kl410"></a>Når hans søstre, brødre, venner kom<br>—ja, når min husbond<br>selv kom til meg—skalv jeg og ga bort<br>min sitteplass.</p>
<p><a class="kl" id="kl411"></a>Mat og drikke serverte jeg dem—<br>alt huset bød på<br>satte jeg frem, og ga hver og en<br>det som tilkom ham.</p>
<p><a class="kl" id="kl412"></a>Jeg sto opp tidlig om morgenen.<br>På husets terskel<br>vasket jeg hender og føtter, før<br>jeg hilste min mann.</p>
<p><a class="kl" id="kl413"></a>Som var jeg en tjenestepike,<br>var han min herre—<br>jeg kjemmet ham, gned ham med salve,<br>smykket ham rikt.</p>
<p><a class="kl" id="kl414"></a>Jeg kokte selv risen, jeg vasket<br>bollen og gryten—<br>som en mor steller et enebarn,<br>stelte jeg ham.</p>
<p><a class="kl" id="kl415"></a>Slik var jeg alltid tro og ærbar,<br>flittig og ydmyk,<br>men alt han ga meg, var krenkelser,<br>hån og forakt.</p>
<p><a class="kl" id="kl416"></a>Han ba sin mor og far: ‘Gi meg lov,<br>så jeg kan reise!<br>Med Isidasi er det ikke<br>mulig å bo!’</p>
<p><a class="kl" id="kl417"></a>‘Snakk ikke slik, sønn! Isidasi<br>er klok, forstandig<br>og flittig. Hva er galt med henne?<br>Hva har hun gjort?’</p>
<p><a class="kl" id="kl418"></a>‘Ingen skade har hun gjort. Men jeg<br>kan ikke leve<br>med henne mer, det er en plage!<br>La meg nå gå!’</p>
<p><a class="kl" id="kl419"></a>Etter å ha hørt sin sønn spurte<br>de meg bekymret:<br>‘Si oss uten frykt, Isidasi,<br>hva du har gjort!’</p>
<p><a class="kl" id="kl420"></a>‘Jeg har ikke krenket ham. Ikke<br>på noen måte!<br>Aldri sa jeg et vondt ord—hvorfor<br>avskyr han meg?’</p>
<p><a class="kl" id="kl421"></a>De førte meg tilbake til far<br>med sorg og jammer:<br>‘Vi beholder vår sønn—men mister<br>skjønnhet og fryd!’</p>
<p><a class="kl" id="kl422"></a>Så ga min far meg til et annet<br>hus, der en rikmann<br>betalte det halve av prisen<br>den første ga.</p>
<p><a class="kl" id="kl423"></a>Jeg bodde hos ham i en måned—<br>så ble jeg jaget,<br>jeg som tjente ham som en slave!<br>Jeg ga ham alt!</p>
<p><a class="kl" id="kl424"></a>Da sa min far til en tiggermunk<br>som gikk matrunden:<br>‘Vær svigersønnen min! Kast fra deg<br>kappe og skål!’</p>
<p><a class="kl" id="kl425"></a>I fjorten dager ble han hos oss—<br>deretter sa han:<br>‘Jeg vil vandre fritt igjen, hit med<br>kappe og skål!’</p>
<p><a class="kl" id="kl426"></a>Min far—min mor—hele min slekt—sa<br>til tiggermunken:<br>‘Hva nekter hun deg? Si oss det! Straks<br>skal alt bli godt!’</p>
<p><a class="kl" id="kl427"></a>Til dét sa han: ‘Det er nok for meg<br>å få gå alene.<br>Med Isidasi er det ikke<br>mulig å bo!’</p>
<p><a class="kl" id="kl428"></a>Med tillatelse gikk han. Men jeg<br>satt ned og tenkte:<br>‘Jeg må òg bli hjemløs—eller<br>gå for å dø!’</p>
<p><a class="kl" id="kl429"></a>Så kom den edle Jinadatta—<br>oppmerksom, verdig,<br>dydig og lærd—på matrunden sin<br>til min fars hus.</p>
<p><a class="kl" id="kl430"></a>Jeg ga henne sitteplassen min.<br>Jeg hilste høflig,<br>bøyde meg dypt. Så ga jeg henne<br>vellaget mat.</p>
<p><a class="kl" id="kl431"></a>Jeg bød henne de beste retter<br>som var i huset.<br>Så sa jeg: ‘Edle søster, jeg vil<br>gå hjemløs ut!’</p>
<p><a class="kl" id="kl432"></a>Da sa far: ‘Barn—praktiser læren<br>her! Du kan glede<br>asketer med mat og med drikke<br>her i mitt hus.’</p>
<p><a class="kl" id="kl433"></a>Jeg bøyde meg gråtende for ham<br>og sa: ‘Far! Onde<br>ting må jeg ha gjort, slik jeg plages!<br>La meg gjøre bot!’</p>
<p><a class="kl" id="kl434"></a>‘Så gå, min kjære,’ sa far, ‘og søk<br>den gode læren,<br>oppvåkningens lys—det største mål<br>noen kan nå.’</p>
<p><a class="kl" id="kl435"></a>Jeg tok avskjed med mor og far, ja,<br>med hele slekten,<br>og etter syv dager som nonne<br>forsto jeg alt:</p>
<p><a class="kl" id="kl436"></a>syv liv, og fruktene av disse,<br>steg frem i minnet.<br>Lytt oppmerksomt! Jeg vil fortelle<br>alt, slik det var.</p>
<p><a class="kl" id="kl437"></a>Jeg bodde i Erakaccha by<br>som en rik gullsmed—<br>en annens hustru forførte jeg<br>i ungdoms rus.</p>
<p><a class="kl" id="kl438"></a>Så falt jeg i helvetes dyp, der<br>jeg ble kokt lenge.<br>Deretter ble jeg født om igjen<br>som apekatt.</p>
<p><a class="kl" id="kl439"></a>Syv dager gammel ble jeg kastrert<br>av flokkens leder:<br>En annens hustru hadde jeg rørt—<br>slik bar det frukt.</p>
<p><a class="kl" id="kl440"></a>I Sindhava-skogen falt jeg fra<br>mitt liv som ape—<br>i en enøyd og halt geits livmor<br>oppsto jeg på nytt.</p>
<p><a class="kl" id="kl441"></a>Jeg ble kastrert—i tolv lange år<br>bar jeg barn omkring,<br>syk, full av mark: En annens hustru<br>hadde jeg rørt!</p>
<p><a class="kl" id="kl442"></a>Så døde jeg, og ble født på ny<br>hos en kveghandler—<br>jeg var en kobberrød kalv, kastrert,<br>og i ett år</p>
<p><a class="kl" id="kl443"></a>trakk jeg både plog og kjerre, syk,<br>blind og skrøpelig.<br>En annens hustru hadde jeg rørt—<br>slik bar det frukt.</p>
<p><a class="kl" id="kl444"></a>Så ble jeg født av en slavinne—<br>var verken kvinne<br>eller mann! For; en annens hustru<br>hadde jeg rørt.</p>
<p><a class="kl" id="kl445"></a>Tretti år gammel døde jeg så—<br>ble siden gjenfødt<br>som datter i en vognmanns usle,<br>fattige hus.</p>
<p><a class="kl" id="kl446"></a>Min far hadde stor gjeld—derfor kom<br>en fremmed kjøpmann<br>og slepte meg gråtende bort fra<br>mitt barndomshjem.</p>
<p><a class="kl" id="kl447"></a>Så nådde jeg mitt sekstende år,<br>og Giridasa,<br>kjøpmannens sønn, fikk øye på meg—<br>slik ble jeg gift.</p>
<p><a class="kl" id="kl448"></a>En hustru hadde han fra før; en<br>god, ærbar kvinne<br>som elsket sin mann høyt. Med henne<br>yppet jeg strid.</p>
<p><a class="kl" id="kl449"></a>På grunn av mine misgjerninger<br>gikk alle fra meg,<br>enda jeg tjente dem ydmykt: Nå<br>er dette slutt!”</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>