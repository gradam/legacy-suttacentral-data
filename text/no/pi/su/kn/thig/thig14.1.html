<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig14.1">
<article>
<div class="hgroup">
<p class="division">Søstrenes sanger 14.1</p>
<p class="subdivision">Sangen med omkring tretti vers</p>
<h1>Subha fra Jivakas mangolund</h1>
</div>
<blockquote class="gatha"><p><a class="kl" id="kl368"></a>Rolig vandret Subha den fagre inn i<br>mangolunden, Jivakas blomsterhage—<br>midt i veien sto da den elskovssyke<br>yngling. Da sa hun:</p>
<p><a class="kl" id="kl369"></a>“Si meg hvordan jeg har forbrutt meg! Har jeg<br>krenket deg, min venn, når du sperrer veien?<br>Ikke er berøring av nonner god og<br>sømmelig adferd</p>
<p><a class="kl" id="kl370"></a>i min mesters strålende lære, eller<br>på den veien han i sin lykke viser<br>dem som søker renhet—så hvorfor hindrer<br>du meg på veien?</p>
<p><a class="kl" id="kl371"></a>Dine skitne tanker formørker sinnet!<br>Jeg er ren, mitt sinn er fullstendig renset,<br>frigjort, lyst og åpent. Så hvorfor hindrer<br>du meg på veien?”</p>
<p><a class="kl" id="kl372"></a>“Du er ung og skjønn! Hvilken glede får du<br>av et liv som nonne, den gule kappen?<br>Følg meg! La meg skjenke deg gledens drikke,<br>blomstrende timer!</p>
<p><a class="kl" id="kl373"></a>Trærne puster blomsterstøvdufter over<br>skogens stier, våren beruser alle<br>sanser! La meg skjenke deg gledesrusen,<br>lykkelig forår!</p>
<p><a class="kl" id="kl374"></a>Skogens kjemper, hyllet i lette kronblad,<br>suser stille, syngende i den varme<br>vind—men, hvem kan fryde seg over slik en<br>skjønnhet alene?</p>
<p><a class="kl" id="kl375"></a>Rovdyrflokker herjer jo der i mørket!<br>Brunstforrykte hunnelefanter raser!<br>Vil du gå alene og sårbar dit, til<br>storskogens farer?</p>
<p><a class="kl" id="kl376"></a>En gudinne i paradis, en gyllen<br>dukke, ligner du under trærnes kroner!<br>Å, min skjønne—rikt musselinskledd ble du<br>vakrere enda ...</p>
<p><a class="kl" id="kl377"></a>... som slave skulle jeg lyde ditt minste<br>vink, om vi i lysningen her fant bolig.<br>Ingen er meg kjærere! Du, min blyge,<br>himmelske nymfe!</p>
<p><a class="kl" id="kl378"></a>Jeg vil gi deg rikdom og elskovslykke,<br>kom og bo hos meg! Mitt palass gir hvile,<br>trygghet, ro og skjønnhet, et luksusliv med<br>tjenestepiker.</p>
<p><a class="kl" id="kl379"></a>Kle deg fint i lett musselin og blomster,<br>smør deg inn med duftende, dyre salver.<br>Perler, gull og sølv skal jeg gi deg—landets<br>vakreste smykker.</p>
<p><a class="kl" id="kl380"></a>Du skal få den mykeste seng—der dyner,<br>puter, tykke tepper av ull og rene<br>laken venter deg, parfymert med dyre<br>sandeltreoljer.</p>
<p><a class="kl" id="kl381"></a>Lotusblomsten lever jo kun berørt av<br>vindens ånder ... slik også du! Som nonne<br>blir du gammel uten et kjærtegn, uten<br>menneskers elskov.”</p>
<p><a class="kl" id="kl382"></a>“Hva gjør denne kroppen så viktig? Full av<br>møkk og råttenskap, er den uten varig<br>kjerne—hvorfor ble du som sinnsforvirret<br>straks du fikk se meg?”</p>
<p><a class="kl" id="kl383"></a>“Dine vakre øyne er fylt med mystisk,<br>overjordisk klang, som av sang og strenger—<br>slike øyne øker min lengsel, gjør meg<br>skjelven og svimmel!</p>
<p><a class="kl" id="kl384"></a>Dine øyne er—liksom lotusknopper—<br>lys og skygge; blågylne i ditt ansikt.<br>Slike øyne lokker og dårer, gjør meg<br>skjelven av lengsel!</p>
<p><a class="kl" id="kl385"></a>Selv om du forsvinner ved verdens ende,<br>husker jeg ditt blikk, dine lange vipper.<br>Ingen øyne elsker jeg mer, du, blyge,<br>himmelske nymfe!”</p>
<p><a class="kl" id="kl386"></a>“Du går vill! Du ønsker deg månen! Spranget<br>over verdens høyeste fjell er enkelt<br>mot å jage, blind av begjær, en nonne,<br>datter av Buddha.</p>
<p><a class="kl" id="kl387"></a>Ingenting i hele den vide verden<br>kunne jeg begjære—for lidenskapen<br>er meg fremmed, utryddet av den våkne<br>Mesterens lære.</p>
<p><a class="kl" id="kl388"></a>Kastet bort som aske, og verdsatt som en<br>skål med gift er lysten—for lidenskapen<br>er meg fremmed, utryddet av den våkne<br>Mesterens lære.</p>
<p><a class="kl" id="kl389"></a>Prøv du din forførelseskunst på en som<br>aldri satt ved Mesterens føtter! Jeg ser,<br>jeg forstår—av meg får du ingen glede,<br>ingen belønning.</p>
<p><a class="kl" id="kl390"></a>Jeg er våken! Sorg eller glede, skjellsord,<br>hyllest ... alt forgjengelig kjenner jeg som<br>urent. Derfor unngår jeg òg å falle<br>i dine feller.</p>
<p><a class="kl" id="kl391"></a>Jeg er en av Buddhas disipler—følger<br>veien, åttedelt, og er uten sorte<br>strømmer. Ut av hjertet er pilen trukket—<br>ensom er lykken!</p>
<p><a class="kl" id="kl392"></a>Jeg har nemlig sett slike malte dukker:<br>Bundet opp i pinner med tynne snorer<br>danser de, som levende menn og kvinner,<br>mange slags danser.</p>
<p><a class="kl" id="kl393"></a>Men når alle pinner og snorer løsnes,<br>fjernes, kastes, brekkes i to og rykes—<br>hva blir da igjen å beundre, hvor er<br>skjønnhetsmagien?</p>
<p><a class="kl" id="kl394"></a>Slik er også kroppen en dukke—uten<br>livets tråd og pinner forgår dens sødme.<br>Hva blir da igjen å beundre, hvor er<br>skjønnhetens blendverk?</p>
<p><a class="kl" id="kl395"></a>Som et bilde malt på en vegg, med friske<br>farger, er mitt legeme uten dybde,<br>et bedrag; en løgn skapt av sanseinntrykk—<br>innholdsløs, luftig.</p>
<p><a class="kl" id="kl396"></a>Som et tre av gull er den drøm du jager<br>blindt—en tom og falsk illusjon, lik kunster<br>vist av gjøglergrupper på torg, der mengden<br>søker begeistring.</p>
<p><a class="kl" id="kl397"></a>Øyet er en skjelvende ball av tårer,<br>og glassaktig vev i en hule. Liksom<br>alle andre øyne er også mine—<br>de du begjærer.”</p>
<p><a class="kl" id="kl398"></a>Hun, den skjønne, rev ut det ene øyet—<br>ikke var hun bundet, men fri i sinnet!<br>Hun sa: “Vær så god, du skal få det! Ta det,<br>slik du begjærer!”</p>
<p><a class="kl" id="kl399"></a>All hans lidenskap ble til intet; skrekken<br>la begjæret dødt, og han ba: “Du edle!<br>Tilgi meg! Må du bli helbredet! Slikt skal<br>aldri mer hende!</p>
<p><a class="kl" id="kl400"></a>Som å favne sviende ild er det å<br>krenke en som deg; som en giftig slange<br>slår min handling meg! I din visdom, tilgi!<br>Å, bli helbredet!”</p>
<p><a class="kl" id="kl401"></a>Hun gikk fri og ensom til ham som stråler<br>klart av godhet. Der, i Den våknes nærhet,<br>ble hun straks helbredet—fra denne lykken<br>nådde hun målet.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>