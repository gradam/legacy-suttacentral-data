<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig13.5">
<article>
<div class="hgroup">
<p class="division">Søstrenes sanger 13.5</p>
<p class="subdivision">Sanger med omkring tjue vers</p>
<h1>Subha, gullsmedens datter</h1>
</div>
<blockquote class="gatha"><p><a class="kl" id="kl339"></a>Ung og ren, kledd i hvite klær<br>var jeg da jeg først fikk høre<br>læren. Jeg lyttet iherdig,<br>fant sannhetens dypeste grunn.</p>
<p><a class="kl" id="kl340"></a>Fra denne stund ble nytelse<br>og verdslig lyst meg motbydelig—<br>jeg ville gi avkall på alt<br>som smakte av sanselig rus.</p>
<p><a class="kl" id="kl341"></a>Jeg forlot familien min,<br>slaver, tjenere, landsbyen<br>og dens frodige marker—alt<br>som fristet med fryd og skjønnhet.</p>
<p><a class="kl" id="kl342"></a>Jeg vendte rikdommen ryggen<br>til fordel for søstrenes liv—<br>for jeg var helt overbevist<br>av læren, slik den var forklart.</p>
<p><a class="kl" id="kl343"></a>Skulle jeg da la meg lokke,<br>så upassende, tilbake?<br>Jeg som ingenting begjærer<br>av den rikdom jeg forkastet?</p>
<p><a class="kl" id="kl344"></a>Gull og sølv fører aldri til<br>våkent sinn eller indre ro—<br>jordisk gods passer ikke nonner!<br>For slikt er ikke sann rikdom,</p>
<p><a class="kl" id="kl345"></a>men formørker sinn og tanker<br>med blind og vettløs grådighet,<br>frykt, gnagende mistenksomhet<br>og en sort og bunnløs uro.</p>
<p><a class="kl" id="kl346"></a>Mennesker i lidenskapsrus<br>med hule og fredløse sinn<br>føler seg hindret av andre<br>og ypper til strid og slagsmål.</p>
<p><a class="kl" id="kl347"></a>De som er slaver av sansene,<br>skaper selv sin elendighet;<br>ved sorg og tap, gråt og klager,<br>drap og andre forbrytelser—</p>
<p><a class="kl" id="kl348"></a>så hvorfor kommer dere hit<br>som fiender for å lenke meg?<br>Vit at jeg, som nonne, ser<br>sansene som sinnets fengsel!</p>
<p><a class="kl" id="kl349"></a>Jordisk rikdom stiller ikke<br>sinnets sorte virvelstormer.<br>Lidenskapen er svikefull<br>som en knivmorder i bakhold!</p>
<p><a class="kl" id="kl350"></a>Så hvorfor kommer dere hit<br>som fiender for å lenke meg?<br>Jeg har gått ut i hjemløshet,<br>kappekledd og raket helt glatt—</p>
<p><a class="kl" id="kl351"></a>ja, jeg nøyer meg med rester<br>og en kappe sydd av filler,<br>for dette er alt jeg trenger<br>for å leve mitt liv som nonne.</p>
<p><a class="kl" id="kl352"></a>Kroppens og sansenes gleder<br>—hos guder og hos mennesker—<br>er forkastet av de vise,<br>dem som har nådd fullkommen lykke.</p>
<p><a class="kl" id="kl353"></a>La meg aldri mer strebe mot<br>lystene! Der de hersker,<br>er ingen trygge for deres ild—<br>en langsom og smertefull død.</p>
<p><a class="kl" id="kl354"></a>Begjærets tornelabyrint<br>er en dødbringende omvei,<br>grådigheten et bunnløst svelg<br>av hat og syk misunnelse.</p>
<p><a class="kl" id="kl355"></a>Begjærets angrep er giftig<br>og skremmende som en kobras—<br>så se, hvor naive folk er<br>når de blindt jager nytelsen!</p>
<p><a class="kl" id="kl356"></a>De sitter fast i lystens sump:<br>De verken ser eller forstår<br>hvordan sirkelen kan brytes—<br>fødselens og dødens runddans.</p>
<p><a class="kl" id="kl357"></a>Ja, mange mennesker lever<br>med en ulykkelig skjebne<br>forårsaket av lidenskap!<br>De har selv ryddet sin livsvei.</p>
<p><a class="kl" id="kl358"></a>Slik ser dere at sansene<br>forsøpler sinnet med begjær<br>og bittert fiendskap; at lyst<br>er lokkemat i dødens garn,</p>
<p><a class="kl" id="kl359"></a>et blomsterkratt som svikefullt<br>skjuler galskapens gifttorner,<br>en snare lagt ut av Mara,<br>til alt levendes undergang.</p>
<p><a class="kl" id="kl360"></a>Uendelig mange plager<br>springer ut av lidenskapen—<br>evig kamp, og jag etter rus,<br>formørker den lyseste dag.</p>
<p><a class="kl" id="kl361"></a>Jeg var selv i sansenes vold—<br>en slave av livet og døden.<br>Aldri vender jeg tilbake,<br>jeg som har nådd mitt frihetsmål!</p>
<p><a class="kl" id="kl362"></a>Jeg kjempet mot lystenes ild<br>og lengtet etter kjølig ro—<br>nå lever jeg i flittig trening<br>for å bryte alle lenker.</p>
<p><a class="kl" id="kl363"></a>Jeg følger den sorgløse sti,<br>den edle åttedelte vei,<br>den broen de vise følger<br>for å krysse begjærets strøm.</p>
<p><a class="kl" id="kl364"></a>Se, venner! Subha, smedens datter<br>har latt sannheten slå røtter<br>dypere enn dette treets;<br>dét som svaler hennes tanker.</p>
<p><a class="kl" id="kl365"></a>For åtte dager siden gikk hun<br>ut, lysende skjønn av læren<br>Uppalavanna ga henne.<br>I visdom forlot hun døden!</p>
<p><a class="kl" id="kl366"></a>Hun er frigjort, og uten skyld—<br>en nonne med rike evner.<br>Hun har brutt alle bånd—hun har<br>stillet sinnets sorte virvler.</p>
<p><a class="kl" id="kl367"></a>Indra, gudenes konge, kom<br>på magisk vis med sin gudehær—<br>ja, selve skapningens herre<br>hedret Subha, gullsmedens datter!</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>