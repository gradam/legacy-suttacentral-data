<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig8.1">
<article>
<div class="hgroup">
<p class="division">Søstrenes sanger 8.1</p>
<p class="subdivision">Sangen med åtte vers</p>
<h1>Sisupacala</h1>
</div>
<blockquote class="gatha"><p><a class="kl" id="kl196"></a>Mine dyder er fullkomne,<br>sansene har jeg tøylet—<br>jeg kan vandre fredens vei<br>til målet, det evig søte.</p>
<p><a class="kl" id="kl197"></a>Søk gudene! De trettitre,<br>dødsrikets guder, de salige,<br>guder som frydefullt skaper,<br>og mektige herskerguder.<br>Dit bør du lengte! Mot himlene,<br>der du har nytt så mange liv!</p>
<p><a class="kl" id="kl198"></a>Alle guder—de trettitre,<br>dødsrikets guder, de salige,<br>guder som frydefullt skaper<br>og mektige herskerguder—</p>
<p><a class="kl" id="kl199"></a>alle må vandre fra liv til liv.<br>Aldri ser de mer enn seg selv,<br>men er bundet av kretsløpet,<br>dødens og fødselens sirkel.</p>
<p><a class="kl" id="kl200"></a>Hele verden slukes av ild,<br>hele verden står i flammer!<br>Hele verden gløder, brenner,<br>jorden rister, himlene skjelver!</p>
<p><a class="kl" id="kl201"></a>Bare læren vakler aldri—<br>den som søkes av få, og som<br>Buddha underviste meg i:<br>Den som skaper fryd i sinnet.</p>
<p><a class="kl" id="kl202"></a>Jeg fikk hans lære, og siden<br>trente jeg i ivrig glede.<br>Jeg fant snart den største frihet—<br>Buddhas vei var gått til ende.</p>
<p><a class="kl" id="kl203"></a>Død er hangen til nytelse—<br>selvbevisstheten er borte.<br>Forsvinn, du onde! Du har tapt!<br>Det du sier, er uten brodd!</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>