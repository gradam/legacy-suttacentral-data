<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig11.1">
<article>
<div class="hgroup">
<p class="division">Søstrenes sanger 11.1</p>
<p class="subdivision">Sangen med tolv vers</p>
<h1>Uppalavanna</h1>
</div>
<blockquote class="gatha"><p><a class="kl" id="kl224"></a>Vi to, mor og datter, delte<br>en og samme ektemann—<br>redselsfullt var det å leve<br>i slikt et skammelig samliv.</p>
<p><a class="kl" id="kl225"></a>Forbannet være lystenes<br>urene, stinkende sumper,<br>der mor og datter kan bindes<br>som hustruer til samme mann!</p>
<p><a class="kl" id="kl226"></a>Jeg så sanselighetens smerte.<br>Jeg ønsket meg nonnenes ro.<br>I Rajagaha gikk jeg ut—<br>der fulgte jeg søstrene, hjemløs.</p>
<p><a class="kl" id="kl227"></a>I minnet ser jeg liv på liv,<br>mitt blikk er renset, øyet klart.<br>Jeg leser andre menneskers sinn,<br>og selv det stumme hører jeg.</p>
<p><a class="kl" id="kl228"></a>Under-evner har jeg fått,<br>mitt sinn er fritt for sorte strømmer.<br>—Disse kunnskaper ble mine!<br>Buddhas vei er gått til ende.</p>
<p><a class="kl" id="kl229"></a>Med magisk kraft mante jeg frem<br>fire hester, en praktfull vogn—<br>så bøyde jeg meg for Buddha,<br>han som hjelper menneskene.</p>
<p><a class="kl" id="kl230"></a>Du styrte tankefull din smale fot<br>mot blomstertreets vellukt for å svale<br>ditt legeme og sinn, se kronblad dale<br>til marken, hvor de skjuler gress og rot.<br>Alene er du her: Er dette mot?<br>Nei, stakkars barn, det er vel heller tale<br>om dårskap! Ingen jomfruer er trygge<br>for voldsmenn, her i skogens tette skygge!</p>
<p><a class="kl" id="kl231"></a>Og om det skulle komme slike menn?<br>Ja, om det skulle komme hundre tusen<br>kryp som deg—ei mer enn vindens susen<br>kan slike rokke meg! Dra bort igjen<br>det forteste du kan, du lumske venn<br>av alt det onde. Synk du ned i grusen!<br>For jeg står fast, min innsikt gjør meg sterk—<br>men du skal aldri fullføre ditt verk!</p>
<p><a class="kl" id="kl232"></a>Jeg kan forsvinne uten spor,<br>gå tvers igjennom kroppen din,<br>stå rett fremfor øynene dine<br>og likevel være usynlig!</p>
<p><a class="kl" id="kl233"></a>For jeg mestrer mitt eget sinn<br>og kan utføre mirakler.<br>—Disse kunnskaper ble mine!<br>Buddhas vei er gått til ende.</p>
<p><a class="kl" id="kl234"></a>Lystens sverd og lanser hogger<br>sjel og sinn i usle trevler.<br>Det du kaller “kroppens gleder”,<br>kaller jeg verdiløst søppel.</p>
<p><a class="kl" id="kl235"></a>Vekk er hangen til nytelse,<br>angst og dårskap er jaget bort.<br>Forsvinn, du onde! Du har tapt!<br>Det du sier, er uten brodd!</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>