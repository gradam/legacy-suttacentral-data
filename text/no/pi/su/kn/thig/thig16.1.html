<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig16.1">
<article>
<div class="hgroup">
<p class="division">Søstrenes sanger 16.1</p>
<p class="subdivision">Den lengste sangen</p>
<h1>Sumedha</h1>
</div>
<blockquote class="gatha"><p><a class="kl" id="kl450"></a>Sumedha,<br>datter av kong Koñcas førstedronning,<br>ble i byen Mantavati overbevist<br>av lærens disipler.</p>
<p><a class="kl" id="kl451"></a>Verdig førte hun seg, vakker<br>var hennes tale, klok<br>var hun og veltrent<br>i Buddhas lære.<br>Hun sa: “Mor og far—<br>hør på meg!</p>
<p><a class="kl" id="kl452"></a>Nirvana<br>er målet for mine lengsler!<br>Når selv guders liv<br>har en ende—hvor mye mindre<br>er ikke den tomme<br>sanseligheten verdt,<br>den som er så smertefull!</p>
<p><a class="kl" id="kl453"></a>Bitter er den. Som rusgift<br>lokker den, og med falsk sødme<br>skjuler den helvetes lange natt<br>av pinsler og gru—</p>
<p><a class="kl" id="kl454"></a>der de sørger i fortvilelse,<br>de onde i tanke og gjerning,<br>de troløse, grådige dårer<br>som blindt går den mørke vei.</p>
<p><a class="kl" id="kl455"></a>Ingen visdom bærer dårene<br>i hjerte eller sinn—<br>om edle sannheter holdes opp<br>rett foran øynene deres,<br>vil de ingenting se, men være hindret<br>av smertens tåkeskyer!</p>
<p><a class="kl" id="kl456"></a>Slike sannheter, mor, som den edle<br>Buddha forklarer, er utenfor<br>vanlige menneskers viten—<br>mennesker som nyter<br>livet, og hvis høyeste mål<br>er å gjenfødes blant guder.</p>
<p><a class="kl" id="kl457"></a>Selv guder er fanget<br>av fødsel og død, selv<br>deres liv har en ende.<br>Men dårene frykter ikke<br>å bli født igjen og igjen.</p>
<p><a class="kl" id="kl458"></a>Fire er sorgens veier—<br>kun to leder til sinnets blomstring.<br>For dem som pines i helvete,<br>finnes ingen utgang<br>i hjemløshet.</p>
<p><a class="kl" id="kl459"></a>Gi meg deres tillatelse<br>til å gå ut, til å følge<br>den store Mesterens lære!<br>Jeg lengter etter å fri meg<br>fra fødsel og død.</p>
<p><a class="kl" id="kl460"></a>Hvordan kan jeg være tilfreds<br>i denne elendige hule kroppen!<br>La meg gå! Bare slik<br>kan livsbegjæret slukkes.</p>
<p><a class="kl" id="kl461"></a>Dette er de opplystes æra!<br>Mørkets tid er over, det rette<br>øyeblikket er inne!<br>Aldri<br>skal jeg svikte<br>treningsreglene, det rene liv.”</p>
<p><a class="kl" id="kl462"></a>Slik talte Sumedha<br>til sin mor og sin far:<br>“Jeg spiser ikke et måltid mer<br>før jeg har blitt nonne!<br>Heller bøyer jeg meg for døden!”</p>
<p><a class="kl" id="kl463"></a>Moren gråt i sorg, og faren<br>var slått av smerte—<br>sammen trøstet de Sumedha<br>som lå sammensunket<br>på terrassen.</p>
<p><a class="kl" id="kl464"></a>“Reis deg, barn! Sørg ikke!<br>For du er lovet bort.<br>Kong Anikaratta<br>er en flott mann—til ham<br>er du lovet som brud,</p>
<p><a class="kl" id="kl465"></a>du skal bli hans førstedronning!<br>Livet som nonne er vanskelig, kjære—<br>treningsreglene harde.</p>
<p><a class="kl" id="kl466"></a>Som dronning kan du herske,<br>nyte stor rikdom og lykke!<br>Du er ung—gled deg<br>over kjærlighet og luksus, gled deg<br>over bryllupet, barn!”</p>
<p><a class="kl" id="kl467"></a>Da sa Sumedha: “Nei!<br>Hvordan kan jeg tenke på slikt<br>når tilværelsen er uten kjerne?<br>Ordinasjon eller døden!<br>Bryllup kommer ikke på tale!</p>
<p><a class="kl" id="kl468"></a>Jeg vil ikke klamre meg til<br>denne råtne, urene kroppen<br>som stinker av piss—skremmende<br>som en krypt full av lik<br>er den, og helt utenfor min<br>kontroll.</p>
<p><a class="kl" id="kl469"></a>Jeg vet hvordan kroppen<br>virkelig er: Motbydelig tilklint<br>med slintrer og blod, full av makk—<br>en haug gribbemat! Hvorfor<br>må vi slepe på daukjøtt som dette!</p>
<p><a class="kl" id="kl470"></a>Snart legges kroppen på gravplassen,<br>tom, uten sjel, som søppel,<br>kastet bort i avsky<br>av slektninger—</p>
<p><a class="kl" id="kl471"></a>ja, når til og med ens foreldre<br>vasker likstanken av seg<br>og vemmes—<br>hva da med andre mennesker!</p>
<p><a class="kl" id="kl472"></a>Likevel henger vi fast ved våre kropper,<br>disse urene dyngene av sener og bein,<br>disse stinkende sekkene av skitt og tårer .</p>
<p><a class="kl" id="kl473"></a>Om en plukket kroppen i deler,<br>eller vrengte innsiden ut,<br>ville ikke engang ens egen mor<br>holde ut, men brekke seg<br>i kvalme!</p>
<p><a class="kl" id="kl474"></a>All smerte og bekymring<br>skyldes kroppens eksistens—<br>hvordan kan jeg gifte meg<br>når jeg tenker på dette?</p>
<p><a class="kl" id="kl475"></a>Om tre hundre skarpslipte sverd<br>skulle gjennombore meg<br>dag etter dag i hundre år,<br>ville likevel det vært bedre<br>om det bare gjorde slutt på lidelsen!</p>
<p><a class="kl" id="kl476"></a>En slik pine burde den tåle<br>som husker Mesterens ord:<br>‘Livets og dødens kretsløp<br>er langvarig for den<br>som blir drept igjen og igjen.’</p>
<p><a class="kl" id="kl477"></a>Talløse er pinslene<br>blant guder og mennesker,<br>i dyreriket, i åndeverdenen,<br>blant spøkelser og demoner,<br>og i helvetes riker—</p>
<p><a class="kl" id="kl478"></a>ja, plagene i helvete<br>er mange for den som har falt<br>dit ned. Selv blant guder<br>er ingen frelse—nirvana<br>er den høyeste lykke!</p>
<p><a class="kl" id="kl479"></a>De som ivrige følger<br>Mesterens lære, kan oppnå<br>utslukningens fred om de nøysomt<br>og uten grådighet streber mot<br>dødens og fødselens ende.</p>
<p><a class="kl" id="kl480"></a>I dag, far, går jeg ut<br>i hjemløshet! Hva skal jeg<br>med denne tomme rikdommen?<br>Jeg avskyr sanseligheten<br>som surt oppkast—i meg er den død<br>som en palme rykket opp med rot.”</p>
<p><a class="kl" id="kl481"></a>Dette sa Sumedha til sin far—og samtidig<br>ankom Anikaratta, brudgommen,<br>med praktfullt følge for å feire<br>bryllup til avtalt tid.</p>
<p><a class="kl" id="kl482"></a>Med en skarp dolk skar Sumedha av<br>sitt myke, sorte hår—<br>ensom låste hun seg inne<br>og gikk inn i dyp meditasjon,</p>
<p><a class="kl" id="kl483"></a>der hun så alle tings forgjengelighet<br>og forsto den helt og fullt.<br>Anikaratta<br>kom nå inn i slottet,</p>
<p><a class="kl" id="kl484"></a>han styrtet opp trappen<br>mot rommet der Sumedha satt,<br>la sine juvelprydede hender mot hverandre<br>og ba:</p>
<p><a class="kl" id="kl485"></a>“Sumedha! Som dronning<br>kan du herske, og nyte<br>rikdom og skjønnhet. Du er ung!<br>Gled deg! Lykke og luksus<br>er få forunt—</p>
<p><a class="kl" id="kl486"></a>jeg skjenker deg mitt<br>kongerike! Slik rikdom<br>kan være til glede; du kan gi<br>gaver til fattige og asketer.<br>Vær ikke trist, la ikke<br>foreldrene dine sørge.”</p>
<p><a class="kl" id="kl487"></a>Sumedha sa:<br>“Jeg er ikke interessert i rikdom—<br>jeg har ingen illusjoner om nytelse.<br>Heller ikke du bør la deg lure, men<br>åpne øynene for sanselighetens farer.</p>
<p><a class="kl" id="kl488"></a>Tenk på Mandhata, konge over fire<br>kontinenter! Han elsket sin lyst<br>og tok for seg av livet—men døde<br>misfornøyd og med uro i sinnet.</p>
<p><a class="kl" id="kl489"></a>Om juveler hadde regnet<br>fra alle himmelretninger,<br>hadde likevel ikke sanselighet<br>ført til sinnsro, hadde likevel<br>menneskene dødd ulykkelige.</p>
<p><a class="kl" id="kl490"></a>Som slaktekniver skjærer lysten.<br>Som slangegift bedøver lysten.<br>Som fakler brenner lysten.<br>Som et kranium griner lysten!</p>
<p><a class="kl" id="kl491"></a>Forgjengelig er sanseligheten<br>og full av pine som dødelig gift<br>eller glødende jernkuler i munnen.<br>Lysten er det ondes rot,<br></p>
<p><a class="kl" id="kl492"></a>bitre er dens frukter. Den er<br>som smertefulle byller i kjøttet,<br>som falske drømmer eller<br>lånt gods.</p>
<p><a class="kl" id="kl493"></a>Som sverd og spyd<br>er lysten; som pest, ondskap<br>og drap, som en grop<br>med glødende kull, som angst<br>og ødeleggelse<br>er lysten.</p>
<p><a class="kl" id="kl494"></a>Dette er min beskrivelse<br>av sanselighet og lyst!<br>Gå! Jeg har ingen tillit<br>til tilværelsen;</p>
<p><a class="kl" id="kl495"></a>hva vil en annen gjøre for meg<br>når det brenner i hans eget hår?<br>Enhver må kjempe for å overvinne<br>egen alderdom og død.”</p>
<p><a class="kl" id="kl496"></a>Sumedha åpnet døren og så<br>foreldrene og Anikaratta<br>gråtende på gulvet.<br>Hun sa:</p>
<p><a class="kl" id="kl497"></a>“Langsom er livets og dødens sirkel<br>for dårer som gråter uten stopp<br>over sin fars død og<br>sin brors, og av redsel<br>for sin egen!</p>
<p><a class="kl" id="kl498"></a>Husk tårene, husk<br>melken og blodet, liv etter liv<br>hver skapning lever,<br>tilsynelatende endeløst;<br>husk knoklene<br>som hoper seg opp!</p>
<p><a class="kl" id="kl499"></a>Husk de fire hav<br>av tårer, melk og blod.<br>Husk at knokkelhaugen etter én<br>eneste manns mange liv<br>er stor som et fjell.</p>
<p><a class="kl" id="kl500"></a>Gjennom utallige fødsler<br>er hver enkelts mødre så mange<br>at om hele India var dekket<br>av ørsmå frø, ville det vært<br>flere mødre enn frø.</p>
<p><a class="kl" id="kl501"></a>Gjennom utallige fødsler<br>er hver enkelts fedre så mange<br>at om alle kvister og gresstrå i verden<br>var kuttet i firetommers biter,<br>ville det vært flere fedre enn biter.<br></p>
<p><a class="kl" id="kl502"></a>Husk lignelsen om den blinde skilpadden<br>som svømmer i det store havet, husk<br>det flytende åket med hull i,<br>og hvor liten sjansen er<br>for at skilpadden stikker hodet opp<br>i dette hullet: Så liten<br>er sjansen for å bli gjenfødt som menneske.</p>
<p><a class="kl" id="kl503"></a>Husk at menneskets form<br>er som skum på havet—<br>uten kjerne og alltid foranderlig.<br>Husk helvetes pine!</p>
<p><a class="kl" id="kl504"></a>Husk dem som fyller opp gravplassene<br>igjen og igjen, husk den grådige<br>krokodillen, husk<br>de fire sannhetene.</p>
<p><a class="kl" id="kl505"></a>Når den udødelige lærens<br>nektar finnes, hvorfor<br>smake det bitre, hvorfor<br>dvele ved sanselighetens<br>beske smak?</p>
<p><a class="kl" id="kl506"></a>Når den udødelige lærens<br>nektar finnes, hvorfor<br>fanges av lystens mørke<br>feber? For all lyst<br>brenner, gløder i blodet.</p>
<p><a class="kl" id="kl507"></a>Når den store freden finnes,<br>hvorfor falle i lystens<br>fiendtlige bakhold?<br>Som en tyv,<br>som en krigersk konge,<br>som morderisk ild, som flom<br>er lysten.</p>
<p><a class="kl" id="kl508"></a>Når sann frihet finnes,<br>hvorfor råtne i lystens lenker?<br>Slavebundet av sine sanser<br>lider mennesket grusomme smerter.</p>
<p><a class="kl" id="kl509"></a>En gressfakkel brenner hånden din<br>om du ikke slipper taket i tide—<br>slik er lysten, den svir<br>alle som lar seg fange.</p>
<p><a class="kl" id="kl510"></a>Forkast ikke varig lykke<br>for kortvarig nytelse;<br>vær ikke lik fisken som svelger<br>fiskekroken og dør.</p>
<p><a class="kl" id="kl511"></a>Tem lystene dine før<br>de lenker deg som en hund<br>og fortærer deg, slik sultne<br>kasteløse eter hunder.</p>
<p><a class="kl" id="kl512"></a>Grenseløs<br>er smerten og sorgen<br>som venter deg om du henger fast<br>ved lysten!</p>
<p><a class="kl" id="kl513"></a>Når det som ikke eldes,<br>finnes, hvorfor bry seg om<br>sanseligheten? Den bringer<br>alderdom, sykdom og død<br>overalt og i alle liv.</p>
<p><a class="kl" id="kl514"></a>Det som er uten alder, er uten død—<br>og dette som verken eldes eller dør,<br>er uten sorg, uten fiendskap,<br>uten frykt og plager.</p>
<p><a class="kl" id="kl515"></a>Mange har oppnådd dette<br>som ikke dør: For dette<br>er mulig for alle<br>som trener grundig og flittig<br>—men ikke for den som er doven!”</p>
<p><a class="kl" id="kl516"></a>Slik talte Sumedha<br>som ikke fant glede i det verdslige,<br>og hun kastet sitt avskårne hår<br>på gulvet foran Anikaratta.</p>
<p><a class="kl" id="kl517"></a>Anikaratta reiste seg, bøyde seg<br>dypt for Sumedhas far, og sa:<br>“La Sumedha, den klarsynte, gå<br>til ordinasjon! Hun kjenner<br>den sanne frihet!”</p>
<p><a class="kl" id="kl518"></a>Slik fikk hun foreldrenes tillatelse,<br>og ordinerte seg ut fra redsel<br>for sorg og farer. Stor var den visdom<br>hun oppnådde mens hun arbeidet<br>mot det høyeste mål.</p>
<p><a class="kl" id="kl519"></a>Vidunderlig var nirvana<br>for kongsdatteren!<br>Og i dette sitt siste liv<br>fortalte hun om de tidligere:</p>
<p><a class="kl" id="kl520"></a>“På Mester Konagamanas tid<br>var vi tre venninner som ga<br>munkene og nonnene<br>en vakker bolig i gave.</p>
<p><a class="kl" id="kl521"></a>Ti ganger, hundre ganger,<br>ja, ti tusen ganger fødtes vi<br>blant gudene, for ikke å snakke om<br>blant menneskene!</p>
<p><a class="kl" id="kl522"></a>Mektige var vi<br>blant gudene, for ikke å snakke om<br>blant menneskene! Jeg var<br>en stor konges hustru,<br>juvelen blant hans dronninger.</p>
<p><a class="kl" id="kl523"></a>Dette er årsaken; dette er roten;<br>dette er frihetens kilde:<br>Å glede seg over læren!<br>Dette er det første skritt<br>på veien til nirvana:<br>Å fryde seg over Buddhas ord!</p>
<p><a class="kl" id="kl524"></a>Slik gjør de<br>som har tillit til læren<br>og Mesterens fullkomne visdom:<br>De vender seg bort fra livet,<br>gir avkall på sanselighetens rus.”</p></blockquote></article></section></div>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</body>
</html>