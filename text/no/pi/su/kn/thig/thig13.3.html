<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thig13.3">
<article>
<div class="hgroup">
<p class="division">Søstrenes sanger 13.3</p>
<p class="subdivision">Sanger med omkring tjue vers</p>
<h1>Capa</h1>
</div>
<blockquote class="gatha"><p><a class="kl" id="kl292"></a>Før bar jeg den hjemløses stav.<br>Så ble jeg fangstmann; og selv fanget<br>i begjærets råtne sumper—<br>så fjernt fra den trygge bredden.</p>
<p><a class="kl" id="kl293"></a>Men trøst ikke barnet med spott!<br>Tror du jeg er blitt sløv, helt ør<br>av kjærlighet, ja, trellbundet?<br>Nå er lenkene brutt! Jeg går!</p>
<p><a class="kl" id="kl294"></a>Ikke vær sint på meg, min helt!<br>Å, vismann, glem ditt raseri—<br>den som er besatt av sinne,<br>finner verken ro eller renhet.</p>
<p><a class="kl" id="kl295"></a>Jeg reiser nå! Hvem vil vel bo<br>her i Nala, hvor kvinnene<br>lokker og binder asketer<br>som prøver å leve nøysomt?</p>
<p><a class="kl" id="kl296"></a>Du sortøyde kjære, bli her!<br>Vær min venn og elsker som før!<br>Jeg skal lystre ditt minste vink,<br>hele min slekt skal du styre!</p>
<p><a class="kl" id="kl297"></a>Hadde bare en firedel<br>av det du sier nå, vært sant—<br>ja, det hadde vært fantastisk,<br>Capa, for en forelsket mann!</p>
<p><a class="kl" id="kl298"></a>Elskede! Som et blomstrende<br>akasietre i fjellet,<br>eller som et trompetblomsttre<br>frodig utsprunget på en øy</p>
<p><a class="kl" id="kl299"></a>vil jeg være vakker for deg!<br>Se! Sandeltre-parfymert, kledd<br>i fin musselin står jeg her—<br>hvordan kan du forlate meg?</p>
<p><a class="kl" id="kl300"></a>Som fangstmannen lokker til seg<br>fugl, prøver du å lokke meg<br>i snaren med all din skjønnhet.<br>Aldri skal jeg la meg fange!</p>
<p><a class="kl" id="kl301"></a>Så husk din sønn, min elskede—<br>frukten av vår kjærlighet!<br>Husk ham, og gå ikke fra meg,<br>jeg er jo mor til barnet ditt!</p>
<p><a class="kl" id="kl302"></a>En vismann må forlate slekten,<br>seire over eietrangen,<br>bryte alle lenker, storme<br>som en elefant mot frihet!</p>
<p><a class="kl" id="kl303"></a>Så stikker jeg gutten med kniv!<br>Slår ham med en stokk til han dør!<br>Går du, tar du livet av ham—<br>så bli! Av omsorg for barnet!</p>
<p><a class="kl" id="kl304"></a>Usle kvinnfolk! Om du så vil<br>kaste barnet til hundene,<br>lar jeg meg ikke presse! Nei!<br>Ingenting får meg til å snu!</p>
<p><a class="kl" id="kl305"></a>Så gå da, venn—og gå med fred.<br>Men hvor vil du gå, min kjære?<br>Si meg, min sortøyde elsker—<br>til hvilke byer går din ferd?</p>
<p><a class="kl" id="kl306"></a>Før streifet vi om i grupper<br>fra by til by—og vi trodde,<br>hver og en, vi var vise menn—<br>at vår lære var den rette.</p>
<p><a class="kl" id="kl307"></a>Men nå er Den sanne våkne<br>kommet til Neranjaras bredd—<br>han underviser i læren<br>som fjerner alle lidelser.<br>Til ham vil jeg gå—til Buddha—<br>han skal bli min læremester!</p>
<p><a class="kl" id="kl308"></a>Så overbring òg min hilsen<br>til Buddha, verdenshjelperen!<br>Bøy deg dypt, og vis ham ære,<br>gi ham så gaver fra vårt hus!</p>
<p><a class="kl" id="kl309"></a>Dette var gode ord, Capa!<br>Det du sier, vil jeg gjøre—<br>jeg vil bringe frem din hilsen<br>til Buddha, verdenshjelperen,<br>bøye meg dypt til hans ære,<br>og gi ham gaver fra vårt hus.<br>—-</p>
<p><a class="kl" id="kl310"></a>Med disse ord gikk Upaka<br>til elven Neranjaras bredd.<br>Der talte Buddha, Den våkne,<br>om veien ut av dødens makt,</p>
<p><a class="kl" id="kl311"></a>lidelsen og dens årsaker—<br>han talte om befrielsen,<br>den edle åttedelte vei<br>som fører til lidelsens slutt.</p>
<p><a class="kl" id="kl312"></a>Upaka hilste Mesteren<br>ærbødig, og bøyde seg dypt.<br>Så bar han frem Capas gave<br>og vandret ut i hjemløshet.<br>Snart fant han den største frihet—<br>Buddhas vei var gått til ende.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>