<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag16.8">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tyve vers</p>
<h1>16.8. Angulimala</h1>
</div>
<blockquote class="gatha"><p><a class="kl" id="kl866"></a>Munk! Du sier, selv om du går:<br>“Jeg har stoppet!” Så sier du<br>at jeg som har stoppet, ennå går!<br>Nå spør jeg deg hva du mener:<br>Hvordan kan du si <em>du</em> har stoppet?<br>Og hvordan kan du si at <em>jeg</em> går?</p>
<p><a class="kl" id="kl867"></a>Angulimala! Jeg står stille<br>fordi jeg aldri løfter hånden<br>mot noe levende vesen.<br>Men du stopper ikke—du raser mot andre,<br>verre enn et utemmet dyr.<br>Derfor står jeg. Du står ikke!</p>
<p><a class="kl" id="kl868"></a>Å, sannelig har lang tid gått<br>siden han som jeg setter så høyt,<br>den edle, har vært her i skogen!<br>Nå som jeg har hørt dette verset<br>vil jeg gi avkall på ondskapen.<br> —Du har gitt meg den gode læren!</p>
<p><a class="kl" id="kl869"></a>Slik talte røveren—og slengte<br>sverdet sitt ned i en dyp kløft.<br>Han falt ned foran Buddhas føtter<br>og ba om å bli ordinert</p>
<p><a class="kl" id="kl870"></a>Og Buddha, som har medlidenhet<br>og er lærer for alle slags folk,<br>sa: “Så kom da! Bli munk!” Og slik<br>gikk røveren ut som hjemløs.</p>
<p><a class="kl" id="kl871"></a>Han som før var tankeløs og sløv,<br>men siden våknet til handling,<br>lyser opp verden som fullmånen<br>når den unnslipper skyenes garn.</p>
<p><a class="kl" id="kl872"></a>Han som med gode gjerninger<br>gjør opp for det han har gjort av vondt,<br>lyser opp verden som fullmånen<br>når den unnslipper skyenes garn.</p>
<p><a class="kl" id="kl873"></a>Den munken som vier seg helt<br>til Buddhas lære, om enn han er ung,<br>lyser opp verden som fullmånen<br>når den unnslipper skyenes garn.</p>
<p><a class="kl" id="kl874"></a>La også fiendene mine<br>høre de gode ord om læren!<br>La også fiendene mine<br>slutte seg til den gode læren!<br>La også fiendene mine<br>omgås de gode som sprer læren!</p>
<p><a class="kl" id="kl875"></a>La fiendene mine høre<br>læren av og til, fra de gode<br>som taler om fred og vennlighet,<br>og la dem leve etter læren—</p>
<p><a class="kl" id="kl876"></a> — så ville de aldri skade meg,<br>og heller ikke noen andre,<br>men nå frem til den høyeste fred<br>og beskytte alle skapninger.</p>
<p><a class="kl" id="kl877"></a>Kanalbyggeren leder vannet,<br>pilmakeren retter ut emnet,<br>snekkeren former treverket,<br>den vise former seg selv.</p>
<p><a class="kl" id="kl878"></a>Noen temmes med kjepp eller pisk,<br>noen med elefanttemmer-stav;<br>jeg ble ikke temmet med makt,<br>men med Buddhas frigjørende ord!</p>
<p><a class="kl" id="kl879"></a>Mitt navn er Ikkevold, men før<br>skadet jeg andre med grusomhet.<br>Nå bærer jeg navnet mitt med rette!<br>Aldri mer vil jeg skade noen.</p>
<p><a class="kl" id="kl880"></a>Jeg var en brutal forbryter—<br>som Angulimala var jeg kjent.<br>Den store flommen rev meg med,<br>men jeg søkte tilflukt hos Buddha.</p>
<p><a class="kl" id="kl881"></a>Jeg hadde blodige hender—<br>som Angulimala var jeg kjent.<br>Se på meg nå! Jeg har søkt tilflukt!<br>Roten til ny eksistens er knust.</p>
<p><a class="kl" id="kl882"></a>Jeg gjorde mange onde ting:<br>det ledet meg mot en fremtid i sorg.<br>Men mine gjerningers modning<br>berørte meg: Jeg spiser uten skyld!</p>
<p><a class="kl" id="kl883"></a>Dumme og tåpelige folk<br>koser seg med sløvhet og lettsinn.<br>Den kloke vokter våkent sin flid<br>slik bankmannen vokter gullet sitt.</p>
<p><a class="kl" id="kl884"></a>Dyrk ikke sløvhet og lettsinn.<br>Dyrk ikke sansenytelser.<br>Den som mediterer med flid<br>finner den høyeste lykke.</p>
<p><a class="kl" id="kl885"></a>Den kom til meg, og velkommen<br>var den! Ikke noe dårlig råd<br>ga denne beste av alle<br>lærer spredd ut blant mennesker!</p>
<p><a class="kl" id="kl886"></a>Den kom til meg, og velkommen<br>var den! Læren ga gode råd!<br>Jeg har gjennomskuet livet—<br>Buddhas vei er gått til ende.</p>
<p><a class="kl" id="kl887"></a>Under den dunkle skogens trær<br>og i fjellenes dype huler—<br>ja, hit og dit sprang jeg: jaget<br>av mitt rasende, opprørte sinn.</p>
<p><a class="kl" id="kl888"></a>Nå sover jeg lykkelig, våkner<br>lykkelig, ja, lever i lykke!<br>Døden kan ikke nå meg: Buddha<br>viste meg sin medfølelse.</p>
<p><a class="kl" id="kl889"></a>Før var jeg i slekt med brahmaner—<br>av høy byrd på begge sider.<br>I dag er jeg sønn av Buddha,<br>lærens konge og høye mester!</p>
<p><a class="kl" id="kl890"></a>Sansene har ingen makt—<br>jeg vokter sanseportene vel.<br>Elendighetens rot og sinnets<br>sorte strømmer spydde jeg ut.</p>
<p><a class="kl" id="kl891"></a>Jeg har tjent læremesteren—<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>