<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag15.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med seksten vers</p>
<h1>15.1. Kondañña den vise</h1>
</div>
<blockquote class="gatha"><p><a class="kl" id="kl673"></a>Læren har en fantastisk smak!<br>Jeg fikk stor tillit! Lidenskapen<br>kan overvinnes fullt og helt,<br>slik at man blir fullkomment fri.</p>
<p><a class="kl" id="kl674"></a>Verden er full av vakre bilder,<br>jordens sirkel stråler av skjønnhet<br>som, slik jeg ser det, forstyrrer tanken<br>og binder den fast til begjæret.</p>
<p><a class="kl" id="kl675"></a>Som støv virvlet opp av vinden<br>slås til marken av regndråpene,<br>faller rastløse tanker til ro<br>når man ser verden med visdom.</p>
<p><a class="kl" id="kl676"></a>Flyktig er livet i sitt mangfold.<br>Når man ser verden med visdom,<br>lindres all sorg og lidelse.<br>Dette er veien til frihet.</p>
<p><a class="kl" id="kl677"></a>Livet er sammensatt av smerte.<br>Når man ser verden med visdom,<br>lindres all sorg og lidelse.<br>Dette er veien til frihet.</p>
<p><a class="kl" id="kl678"></a>Livet er utenfor din kontroll.<br>Når man ser verden med visdom,<br>lindres all sorg og lidelse.<br>Dette er veien til frihet!</p>
<p><a class="kl" id="kl679"></a>Jeg, Kondañña, vekket av Buddha,<br>er full av glød og pågangsmot!<br>Jeg er ferdig med fødsel og død—<br>veien til oppvåkning er fullført.</p>
<p><a class="kl" id="kl680"></a>Flom og snare, en kraftig påle,<br>et fjell som er hardt å splintre:<br>snaren er skåret, pålen hugget,<br>klippen splintret, elven krysset!<br>Den mediterende er fri—<br>han har knust dødsrikets lenker.</p>
<p><a class="kl" id="kl681"></a>En oppblåst og ustadig munk<br>som går til dårlige venner,<br>synker ned i den store flommen,<br>overveldet av bølgene.</p>
<p><a class="kl" id="kl682"></a>En ydmyk munk som aldri vakler<br>men vokter seg selv med klokskap<br>og holder seg med gode venner,<br>han skal gjøre ende på smerten.</p>
<p><a class="kl" id="kl683"></a>Armer og bein som tørre kvister,<br>hver åre synlig under huden—<br>en som er så nøysom med maten,<br>har ikke dårlig utviklet sinn!</p>
<p><a class="kl" id="kl684"></a>Bitt av klegg og stukket av mygg<br>i den store, ville skogen<br>er han som en krigselefant<br>fremst i slaget: tålmodig og seig.</p>
<p><a class="kl" id="kl685"></a>Jeg lengter ikke etter døden.<br>Jeg klynger meg ikke til livet.<br>Som tjeneren venter på sin lønn,<br>venter jeg rolig på min tid.</p>
<p><a class="kl" id="kl686"></a>Jeg lengter ikke etter døden.<br>Jeg klynger meg ikke til livet.<br>Med oppmerksom forståelse<br>venter jeg rolig på min tid.</p>
<p><a class="kl" id="kl687"></a>Jeg har tjent læremesteren—<br>Buddhas vei er gått til ende.<br>den tunge børen er lagt ned,<br>roten til liv og død rykket opp.</p>
<p><a class="kl" id="kl688"></a>Det jeg søkte og ønsket meg<br>den gang jeg gikk ut som hjemløs,<br>har jeg funnet. Målet er nådd!<br>Hvorfor skal jeg bo sammen med noen?</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>