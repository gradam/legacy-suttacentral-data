<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag14.2">
<article>
<div class="hgroup">
<p class="division">Brødrenes sanger</p>
<p class="subdivision">Sanger med fjorten vers</p>
<h1>14.2 Godatta</h1>
</div>
<blockquote class="gatha"><p><a class="kl" id="kl659"></a>Lik en kraftig fullblodsokse,<br>som bundet til den tunge kjerra<br>og vaklende under lasten<br>likevel ikke sliter seg løs,</p>
<p><a class="kl" id="kl660"></a>er den som, like full av visdom<br>som havet er fullt av vann,<br>er helt uten forakt for andre.<br>Slik er et edelt menneske!</p>
<p><a class="kl" id="kl661"></a>Hjelpeløst bundet av tidens makt<br>og fanget av fødsel og død<br>kjenner menneskene smerte<br>og sørger over lidelsen.</p>
<p><a class="kl" id="kl662"></a>Oppløftet ved å kjenne glede,<br>nedslått av sorg og smerte: tosken<br>lar seg plage av begge deler!<br>Han kan ikke se ting slik de er.</p>
<p><a class="kl" id="kl663"></a>Men den som midt i glede og sorg<br>beseirer begjærets syerske<br>som tråkler sammen liv på liv—<br>den står stram som en portstolpe!</p>
<p><a class="kl" id="kl664"></a>Ikke til vinning, ikke til tap,<br>ikke til ry eller ære—<br>ikke til kritikk, ikke til ros,<br>ikke til lykke eller smerte</p>
<p><a class="kl" id="kl665"></a>er de bundet, men frir seg fra alt,<br>de vise: slik dråpen slipper seg<br>fra liljen—alltid lykkelige!<br>Alle steder ubeseiret!</p>
<p><a class="kl" id="kl666"></a>Den som handler rett, kan tape.<br>Den som handler urett, kan vinne.<br>Bedre å handle rett og tape<br>enn å urettmessig vinne.</p>
<p><a class="kl" id="kl667"></a>Den som er uklok, kan bli berømt<br>mens den vise er lite aktet.<br>Bedre å leve ukjent i visdom<br>enn å være berømt og dum!</p>
<p><a class="kl" id="kl668"></a>Man kan få ros av de dumme<br>og skarp kritikk av vise menn.<br>Bedre å få kritikk av de vise<br>enn ros av toskete mennesker.</p>
<p><a class="kl" id="kl669"></a>Sansenytelser gir glede,<br>ensomhet gir sorg og smerte.<br>Bedre er ensomhets smerte<br>enn sansenes lykkerus.</p>
<p><a class="kl" id="kl670"></a>Rett handling kan føre til døden.<br>Urett handling kan føre til liv.<br>Bedre å handle rett og dø<br>enn å urettmessig leve.</p>
<p><a class="kl" id="kl671"></a>Den som er uten lyst og sinne<br>og går gjennom livet med sinnsro,<br>vandrer fri og ubundet av alt<br>han liker—og alt han ikke liker.</p>
<p><a class="kl" id="kl672"></a>Den som har utviklet oppmerksomhet,<br>forskertrang, glede, pågangsmot,<br>sinnslikevekt, konsentrasjon,<br>sinnsro, evnen til overbevisning<br>og overbevisningens kraft—<br>den som har nådd den høyeste fred<br>er som en kjølig, stille kilde,<br>fri fra sinnets sorte strømmer.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>