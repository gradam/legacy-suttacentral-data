<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag10.6">
<article>
<div class="hgroup">
<p class="division">Brødrenes sanger</p>
<p class="subdivision">Sanger med ti vers</p>
<h1>10.6 Upasena, Vangantas sønn</h1>
</div>
<blockquote class="gatha"><p><a class="kl" id="kl577"></a>På et avsides, stille sted<br>der bare rovdyr ferdes, bør<br>munken slå seg ned alene<br>for å trene sin oppmerksomhet.</p>
<p><a class="kl" id="kl578"></a>Han bør samle filler langs veien,<br>på søppeldynga og gravplassen—<br>av dem skal han sy en kappe,<br>og den er hans eneste drakt.</p>
<p><a class="kl" id="kl579"></a>Etter å ha gjort hjertet ydmykt<br>bør munken gå til alle hus,<br>uten unntak, og motta mat<br>med alle sanser under kontroll.</p>
<p><a class="kl" id="kl580"></a>Han bør være glad for det enkle,<br>ikke ønske seg godbiter:<br>Den som sikler etter lekker mat<br>trives ikke med meditasjon!</p>
<p><a class="kl" id="kl581"></a>Nøysom og tilfreds med lite<br>bør den vise bo i ensomhet<br>uten å blande seg med andre—<br>borgere, bønder eller munker.</p>
<p><a class="kl" id="kl582"></a>Som en stum med fattig forstand<br>bør den vise opptre blant andre.<br>Han bør lytte, og ikke snakke,<br>i selskap med andre munker.</p>
<p><a class="kl" id="kl583"></a>Han bør ikke fornærme noen<br>og unngå å skade andre.<br>Treningsreglene bør han følge<br>og vise måtehold med mat.</p>
<p><a class="kl" id="kl584"></a>Han bør gå dypt inn i emnet<br>han konsentrerer sinnet sitt om,<br>meditere iherdig og nå<br>innsikt når tiden er moden.</p>
<p><a class="kl" id="kl585"></a>Han bør være utholdende<br>og alltid trene iherdig—<br>ikke skal han si seg fornøyd<br>før han har nådd lidelsens ende.</p>
<p><a class="kl" id="kl586"></a>Når munken lever slik han bør<br>i lengsel etter lys og renhet,<br>tørker sinnets sorte strømmer<br>inn—han finner kjølig lindring!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>