<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag19.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring femti vers</p>
<h1>19.1. Talaputa</h1>
</div>
<blockquote class="gatha"><p><a class="kl" id="kl1091"></a>Når—å, når skal jeg få leve<br>fjernt fra verden, i fjellets huler,<br>og oppnå innsikt, gnistrende klar,<br>i den flyktige tilværelsen?<br>Min drøm, min lengtende tanke …<br>når skal dette skje?</p>
<p><a class="kl" id="kl1092"></a>Når—å, når skal jeg få vandre<br>i vismannens fillete, gule kappe,<br>ydmyk, uten tanke for meg selv?<br>Når skal forvirring, begjær og hat <br>knuses og slås til døde<br>av meg i mitt svale skogsal-bo?</p>
<p><a class="kl" id="kl1093"></a>Når skal jeg se min kropp—et reir<br>av gift og råte—med strålende innsikt<br>og fri for frykt? Og slik leve uten<br>dødsangst i skogens skygge?<br>Min drøm, min lengtende tanke!<br>Når skal dette skje?</p>
<p><a class="kl" id="kl1094"></a>Når—å, når skal jeg gripe fatt<br>i sverdet smidd av skarpsinn! Hogge<br>det slyngende, grufullt blomstrende begjær<br>ved roten—deretter leve i fred!<br>Min drøm, min lengtende tanke …<br>når skal dette skje?</p>
<p><a class="kl" id="kl1095"></a>Når—å, når tar jeg plutselig fatt<br>seernes skarpslipte, mektige sverd<br>og knuser Mara og hele hans hær<br>fra Løvetronen, mitt gylne sete?<br>Min drøm, min lengtende tanke …<br>når skal dette skje?</p>
<p><a class="kl" id="kl1096"></a>Når—å, når skal jeg bli sett<br>i lag med de høviske, gode<br>som viser læren respekt, og rolig<br>skuer verden i sannhetens lys?<br>Min drøm, min lengtende tanke …<br>når skal dette skje?</p>
<p><a class="kl" id="kl1097"></a>Når—å, når skal plagene lindres?<br>På Giribbaja søker jeg målet <br>men pines av vind og hete,<br>av tørst og tretthet, insekter og kryp!<br>Min drøm, min lengtende tanke …<br>når skal dette skje?</p>
<p><a class="kl" id="kl1098"></a>Når—å, når skal jeg i visdom<br>og konsentrert oppmerksomhet<br>se Buddhas fire sannheter<br>som er så vanskelige å finne?<br>Min drøm, min lengtende tanke …<br>når skal dette skje?</p>
<p><a class="kl" id="kl1099"></a>Når—å, når skal jeg i samlet ro<br>og visdom se verdens makeløse syner,<br>dens lyder, dufter, smak og berøring<br>som sinnets flammende bål av fenomener?<br>Min drøm, min lengtende tanke …<br>når skal dette skje?</p>
<p><a class="kl" id="kl1100"></a>Når—å, når skal vonde ords slag<br>prelle av uten å såre?<br>Og når skal rosende ords kjærtegn<br>passere uten å røre meg?<br>Min drøm, min lengtende tanke …<br>når skal dette skje?</p>
<p><a class="kl" id="kl1101"></a>Når—å, når skal jeg se alle ting,<br>eksistensens indre og ytre elementer,<br>delene av min personlighet, sinnets fenomener<br>som tørre strå og døde kvister?<br>Min drøm, min lengtende tanke …<br>når skal dette skje?</p>
<p><a class="kl" id="kl1102"></a>Når—å, når skal de blåsvarte skyer,<br>tunge av forfriskende regn,<br>slippe sin dyrebare last over meg<br>der jeg vandrer kappekledd i skogen?<br>Min drøm, min lengtende tanke …<br>når skal dette skje?</p>
<p><a class="kl" id="kl1103"></a>Når—å, når skal jeg fra grotten i fjellet<br>høre den skimrende påfuglens skrik<br>og reise meg, lyttende, fordypet i tanker<br>på udødeligheten, og veien dit!<br>Min drøm, min lengtende tanke …<br>når skal dette skje?</p>
<p><a class="kl" id="kl1104"></a>Når—å, når skal jeg krysse de mektige<br>elvene, Ganges, Yamuna, Sarasvati—<br>og det storslåtte, skremmende havet<br>uten å synke; ved åndens kraft?<br>Min drøm, min lengtende tanke …<br>når skal dette skje?</p>
<p><a class="kl" id="kl1105"></a>Når—å, når skal jeg bryte lystens lenker,<br>ja, som en vill elefant sprenge sansenes fengsel!<br>Og lukke øynene for verdens skjønnhet,<br>i hengiven, dyp meditasjon …<br>Min drøm, min lengtende tanke …<br>når skal dette skje?</p>
<p><a class="kl" id="kl1106"></a>Når—å, når skal jeg juble i fryd<br>over å ha vunnet vismannens lære—<br>slik en fattig mann, tynget av gjeld til de rike<br>jubler når han finner en skatt?<br>Min drøm, min lengtende tanke …<br>når skal dette skje?</p>
<p><a class="kl" id="kl1107"></a>Mitt sinn—i mange år ba du meg:<br>”Gå ut! Har du ikke snart fått nok?”<br>Så gikk jeg. Jeg forlot mitt hjem:<br>Hvorfor gir du meg ikke styrke!</p>
<p><a class="kl" id="kl1108"></a>Var det ikke <em>du</em> som lokket:<br>”På Giribbaja vil fuglers sang<br>og vingebrus hilse tordenen—<br>å, gledesfylte meditasjon!”</p>
<p><a class="kl" id="kl1109"></a>Slekt og venner, de jeg har kjær,<br>lek og verdslig forlystelse—<br>alt ga jeg opp for dette livet!<br>Å, mitt sinn, blir du aldri fornøyd?</p>
<p><a class="kl" id="kl1110"></a>Oppgaven er min—ingen andres.<br>Det er tid for kamp, ikke for sorg.<br>Jeg ser at alt skjelver. Jeg har gått<br>for å søke den evige vei.</p>
<p><a class="kl" id="kl1111"></a>Den veltalende, vognstyreren,<br>den beste, den store legen sa:<br>”Sinnet er en sprellende ape—<br>vond å temme for den lystne!”</p>
<p><a class="kl" id="kl1112"></a>Uvitende folks nytelser er<br>mange, søte og henrivende …<br>de søker smerten i nye liv<br>og kastes til helvetes pinsler.</p>
<p><a class="kl" id="kl1113"></a>”I lunden, der påfugls og hegres skrik<br>gjenlyder, og du æres<br>av tigres og leoparders selskap,<br>legger du alle hensyn<br>til kroppens velvære bort—og lykkes!”<br>—slik talte du, mitt hjerte. </p>
<p><a class="kl" id="kl1114"></a>”Øv deg grundig i dypmeditasjon,<br>tren all din evne og kraft;<br>energi, oppmerksomhet, likevekt,<br>kunnskap, fred, konsentrasjon<br>og glede. Øv deg! Bli våken og skarp!<br>La de tre kunnskaper gro<br>gjennom Buddhas veiledning—grip læren!”<br>—slik talte du, mitt hjerte.</p>
<p><a class="kl" id="kl1115"></a>”Øv deg; gå udødelighetens vei—<br>kast deg ut i frihetens hav<br>der alle vonde ting er til ende—<br>gå den åttedelte vei<br>så du kan rense alt som er urent!”<br>—slik talte du, mitt hjerte.</p>
<p><a class="kl" id="kl1116"></a>”Kroppen og sinnet er bare pine.<br>Lær å betrakte dem slik!<br>Se dem som de er: som smertens kilder—<br>forkast dem! Og gjør det straks!<br>Få ende på lidelsen her og nå!”<br>—slik talte du, mitt hjerte.</p>
<p><a class="kl" id="kl1117"></a>”Ledet av innsikten ser du at alt<br>som smuldrer opp er lidelse;<br>tomhet har ingen substans; og pine<br>dreper og ødelegger.<br>Stans ditt ustadige, flakkende sinn!”<br>—slik talte du, mitt hjerte.</p>
<p><a class="kl" id="kl1118"></a>”Med glattraket hode, fillete, stygg;<br>med sprukken bolle i hånd<br>skal du gå fra hus til hus og tigge.<br>Følg den store vismanns ord,<br>vær læremesteren dypt hengiven!”<br>—slik talte du, mitt hjerte. </p>
<p><a class="kl" id="kl1119"></a>”Behersk deg godt; hold ditt sinn i tømme<br>når du går blant andre folk<br>som ikke kan styre seg; vær du fri!<br>Vær som den klare fullmånen<br>som stråler på nattens sorte himmel!”<br>—slik talte du, mitt hjerte.</p>
<p><a class="kl" id="kl1120"></a>”Vær en som bor i skogen og lever<br>av den maten folk vil gi—<br>vær en som ferdes på gravplasser, kledd<br>i kappe sydd av filler.<br>Vær en som alltid sitter konsentrert<br>i stille meditasjon,<br>og med glede rister av seg alt vondt!”<br>—slik talte du, mitt hjerte.</p>
<p><a class="kl" id="kl1121"></a>Mitt sinn! Når du slik i iver ildner<br>meg til det som er flyktig—<br>er du ikke da lik han som planter<br>et tre for å høste frukt,<br>for så å skjære treet ned ved roten<br>rett før frukten har modnet?</p>
<p><a class="kl" id="kl1122"></a>Du formløse, du som streifer omkring<br>ensom i vide verden—<br>jeg vil ikke lyde din befaling!<br>Nei, ikke nå! For vonde<br>og farlige er sansenes lyster.<br>Lindringen ferdes jeg mot.</p>
<p><a class="kl" id="kl1123"></a>Ikke gikk jeg ut fra hjemmet som munk<br>av ulykke eller sorg,<br>av skamløshet eller tankeløshet,<br>bortvist fra landet, eller<br>for livsopphold. Nei, ditt gode forslag<br>fulgte jeg, du, mitt hjerte!</p>
<p><a class="kl" id="kl1124"></a>”Å være nøysom og ha få ønsker,<br>å være helt fri fra hat,<br>å lindre all smerte og lidelse—<br>dette roses av de gode.”<br>—slik talte du, mitt hjerte! Men siden<br>falt du i gamle snarer.</p>
<p><a class="kl" id="kl1125"></a>Alt begjær og all min uvitenhet,<br>alt hat og alt som er kjært,<br>skjønne former og sanselig glede<br>spydde jeg opp. Å svelge<br>det jeg endelig kastet opp, vil jeg<br>ikke engang prøve på!</p>
<p><a class="kl" id="kl1126"></a>Hvor jeg enn gikk, fulgte jeg din vilje<br>og hørte din tale, mitt sinn!<br>Grunn til sinne har jeg ikke gitt deg<br>på år og lange tider—<br>og alt du gir meg til takk er plager<br>som lar meg streife omkring!</p>
<p><a class="kl" id="kl1127"></a>Kun du, mitt sinn, gjør oss til brahmaner<br>eller adelsmenn: kun du<br>gjør oss til kongelige rådmenn; til<br>borgere og tjenere.<br>Og blir vi en gang guddommelige<br>er det ved <em>din </em>kraft, mitt sinn!</p>
<p><a class="kl" id="kl1128"></a>Bare du er årsak til at vi blir<br>krigerske, sinte guder<br>eller havner i helvetes pinsler.<br>På grunn av deg blir vi dyr,<br>fordømte spøkelser og demoner.<br>Din kraft er årsak til alt!</p>
<p><a class="kl" id="kl1129"></a>Du bedrar meg jo igjen og igjen—<br>ved skuespill skifter du<br>ansikt fra øyeblikk til øyeblikk<br>og leker med min forstand<br>som om jeg var en galning! Likevel:<br>sviktet jeg noen gang deg?</p>
<p><a class="kl" id="kl1130"></a>Før vandret sinnet mitt omkring<br>nøyaktig som det fant det for godt.<br>Men fra i dag skal jeg styre det vel,<br>slik føreren styrer en vill elefant.</p>
<p><a class="kl" id="kl1131"></a>Men Mesteren lot meg få se verden<br>som flyktig, uten kjerne.<br>—Kast meg fremad i voldsomme sprang<br>slik at jeg mestrer læren!<br>La meg krysse den flommende elven,<br>de store, farlige stryk!</p>
<p><a class="kl" id="kl1132"></a>Mitt sinn—ting er ikke lenger som før!<br>Vent ikke at jeg faller<br>tilbake i din makt. Jeg har gått ut<br>som munk i munkenes flokk,<br>jeg følger vismannen! Slike som meg<br>skal aldri ødelegges.</p>
<p><a class="kl" id="kl1133"></a>Dypeste hav og høyeste tinder,<br>elvene og jorden selv;<br>øst, vest, nord og sør, senit og nadir;<br>på alle eksistensplan—<br>overalt finnes sorg og lidelse!<br>Hvor, hjerte, finner du ro?</p>
<p><a class="kl" id="kl1134"></a>Mitt mål er bestemt til <em>fasthet</em>, hjerte!<br>Hva vil du gjøre med det?<br>Kontrollen har du mistet!—En skinnsekk<br>åpen i begge ender<br>vil ingen ha. Fri og bevare meg<br>for å berøre <em>denne</em>, <br>der gørra tyter fra ni åpninger—<br>den uvarige kroppen!</p>
<p><a class="kl" id="kl1135"></a>I en grotte eller på en fjelltopp<br>nær antilopens stier,<br>der villsvin gjemmer seg i kratt og skog<br>overrislet av regnvann,<br>eller på en vakker, åpen slette …<br>der skal vi hvile, mitt sinn.<br>Og der, i grottens kjølige bolig<br>skal du finne sann glede.</p>
<p><a class="kl" id="kl1136"></a>De blåglinsende, svevende fugler<br>med halefjær og vinger<br>i fargesterk prakt, hilser tordenen<br>med skjønne melodier—<br>hver gang du mediterer i skogen<br>skal deres sang fryde deg!</p>
<p><a class="kl" id="kl1137"></a>Når regnet faller på spirende gress<br>og lunden står i full blomst<br>som en myk og luftig, duftende sky,<br>skal jeg hvile der inne<br>som et tre mellom fjellene; og mykt<br>vil det være—som bomull.</p>
<p><a class="kl" id="kl1138"></a>Der skal jeg være herre og mester—<br>ja, la meg være fornøyd<br>med det jeg har! Som en flittig garver<br>banker et katteskinn mykt,<br>skal jeg gjøre deg føyelig, mitt sinn,<br>og få deg til å lystre.</p>
<p><a class="kl" id="kl1139"></a>Der skal jeg være herre og mester—<br>ja, la meg være fornøyd<br>med det jeg har! Med min viljestyrke<br>skal jeg ta makt over deg<br>slik elefanttemmeren tar makten<br>over et vilt dyr i brunst.</p>
<p><a class="kl" id="kl1140"></a>Når du står veltemmet ved min side,<br>slik en fyrig fullblodshest<br>står stødig og trygt hos treneren sin,<br>kan jeg gå den trygge vei<br>som praktiseres og følges av dem<br>som vokter sine sinn.</p>
<p><a class="kl" id="kl1141"></a>Jeg skal binde deg fast til objektet<br>jeg mediterer over,<br>slik elefanten bindes til stolpen<br>med kraftig tau. Da blir du<br>oppmerksomt voktet, forsvarlig røktet<br>og fri fra all eksistens.</p>
<p><a class="kl" id="kl1142"></a>Når du i visdom avskjærer veien<br>som fører deg galt av sted;<br>når du ved trening tar fatt på veien<br>som leder deg mot hvilen;<br>når du ser hvordan alle ting blir til<br>og deretter forsvinner—<br>skal du bli arving til den høyeste,<br>hvis tale er aller best.</p>
<p><a class="kl" id="kl1143"></a>Å, hjerte! Lenge holdt du meg fanget<br>i illusjonenes garn—<br>du slepte meg hit og dit, som var jeg<br>landsbytosk eller ludder.<br>Vil du ikke heller følge ham som<br>befrir—den store vismann?</p>
<p><a class="kl" id="kl1144"></a>Liksom hjorten følger sine lyster,<br>fri i de fagre lunder<br>under tinder og mørkeblå skyer,<br>skal jeg frydes alene<br>i fjellet. Å, mitt sinn! Visst skal du bli<br>en som når den annen bredd!</p>
<p><a class="kl" id="kl1145"></a>De som er slaver under din vilje<br>kjenner kun toskens lykke.<br>Hjerte! De menn og kvinner du lokker<br>er fanget i dødens garn!<br>De gleder seg under Maras kontroll<br>og fråtser i sanselig rus.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>