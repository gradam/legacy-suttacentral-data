<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag21.1">
<article>
<div class="hgroup">
<p class="division">Brødrenes sanger</p>
<p class="subdivision">Den lengste sangen</p>
<h1>21.1. Vangisa</h1>
</div>
<blockquote class="gatha"><p><a class="kl" id="kl1209"></a>Og jeg som lot meg ordinere!<br>Jeg som forlot mitt hjem som munk!<br>Enda finnes vulgære tanker<br>i dypet av mitt sorte sinn.</p>
<p><a class="kl" id="kl1210"></a>Om fyrster med mektige buer,<br>veltrente mesterskyttere,<br>skulle omringe meg fullstendig<br>i hærer på mange tusen …</p>
<p><a class="kl" id="kl1211"></a>… og kvinner?—ikke engang kvinner<br>i mengder, eller verre ting<br>skulle fått meg til å skjelve!<br>I læren er jeg vel befestet!</p>
<p><a class="kl" id="kl1212"></a>For jeg har hørt av Buddha selv,<br>av ham som stråler som solen,<br>at dette er veien til lindring—<br>gleden er stor i mitt hjerte!</p>
<p><a class="kl" id="kl1213"></a>Du onde Død—om du angriper<br>meg, som lever i Buddhas lære,<br>får du igjen med samme mynt.<br>Snu deg bort! Ikke møt mitt blikk!</p>
<p><a class="kl" id="kl1214"></a>Lyst og ulyst jaget jeg bort.<br>Hjemmelivet forsvant fra tanken.<br>Begjærets krattskog er hugget ned—<br>munkens sinn er en åpen lysning.</p>
<p><a class="kl" id="kl1215"></a>Alt i himmelen og på jorden,<br>alt som har krefter eller form,<br>endres og brytes ned av alder—<br>med slik viten vandrer den vise.</p>
<p><a class="kl" id="kl1216"></a>Folk er bundet til livet av lyst:<br>av alt de sanser og tenker på.<br>Han som er sterk og urokkelig<br>er fri, og kalles en vismann.</p>
<p><a class="kl" id="kl1217"></a>Vanlige folk tenker urett<br>og spekulerer forvirret:<br>fri fra all ondskap og alle sekter<br>blir man i sannhet en ekte munk.</p>
<p><a class="kl" id="kl1218"></a>Den vise som vandrer godt konsentrert,<br>ærlig og uten grådighet,<br>finner lindring på fredens vei<br>og avventer den siste time.</p>
<p><a class="kl" id="kl1219"></a>Fordriv ditt hovmot, Gotamas sønn—<br>vend deg bort fra stolthetens vei!<br>Den som forviller seg den veien<br>skal angre i lange tider!</p>
<p><a class="kl" id="kl1220"></a>Folk sviner seg til med sladder—<br>ved hovmot dras de mot helvete!<br>Og når de har nådd pinens kjerne,<br>jamrer de innbilske lenge.</p>
<p><a class="kl" id="kl1221"></a>Men <em>den</em> munken sørger ikke<br>som seiret og nådde sitt mål.<br>Ære og lykke nyter han<br>og kalles med rette: en som <em>ser</em>.</p>
<p><a class="kl" id="kl1222"></a>Vær derfor trygg og besluttsom,<br>vær flittig, energisk og ren<br>etter at begjær og sløvhet,<br>rastløshet, hat og uvisshet<br>er borte med hovmot og stolthet!<br>Med visdom skal målet oppnås.</p>
<p><a class="kl" id="kl1223"></a>Jeg gløder av sanselig begjær!<br>Sinnet mitt brenner opp! Å, gi meg<br>noe som lindrer, vær så snill!<br>Hjelp meg, du Gotamas ætling!</p>
<p><a class="kl" id="kl1224"></a>Sinnet ditt brenner opp fordi<br>dine inntrykk er forvrengte—<br>unngå forestillingen du har<br>om ”skjønnhet knyttet til begjær”.</p>
<p><a class="kl" id="kl1224a"></a>Se alle deler av kropp og sinn<br>som Annet og ikke som Selv—<br>se dem som noe vondt! Finn lindring,<br>ikke brenn deg igjen og igjen.</p>
<p><a class="kl" id="kl1225"></a>Meditér over det urene<br>med konsentrert og samlet sinn—<br>vær oppmerksom på kroppen din,<br>øv en holdning som dreper lysten,</p>
<p><a class="kl" id="kl1226"></a>og innse alle tings flyktighet.<br>Rykk opp hovmotet med roten!<br>Når du har innsett hva hovmot er,<br>skal du vandre med indre ro.</p>
<p><a class="kl" id="kl1227"></a>All vår tale bør være slik<br>at vi ikke piner oss selv<br>og heller ikke skader andre!<br>Dette er ekte veltalenhet.</p>
<p><a class="kl" id="kl1228"></a>Vi bør tale vennlig til andre<br>slik at vi bringer dem glede.<br>Den som taler uten ondskap<br>er behagelig å lytte til.</p>
<p><a class="kl" id="kl1229"></a>Sann tale er udødelig!<br>Denne loven gjelder evig.<br>Sannhet, mening og rettmessighet<br>er grunnen den gode står på.</p>
<p><a class="kl" id="kl1230"></a>Den Våknes ord er fredens tale,<br>tale som fører til lindring<br>og gjør ende på alt som gjør vondt.<br>Denne talen er den beste.</p>
<p><a class="kl" id="kl1231"></a>Dyp er hans visdom og innsikt.<br>Kyndig er han i rett og galt.<br>Sariputta den kunnskapsrike<br>gir Buddhas lære til munkene.</p>
<p><a class="kl" id="kl1232"></a>Kort og fyndig—eller i detalj:<br>Mangfoldig er hans undervisning!<br>Hans språk er presist, og røsten<br>er uttrykksfull som svarttrostens sang.</p>
<p><a class="kl" id="kl1233"></a>Mens han taler, lytter munkene<br>til hans søte, velklingende røst:<br>glade blir de, og oppløftet—<br>oppmerksomt låner de ham øre.</p>
<p><a class="kl" id="kl1234"></a>I dag, på fullmånedagen,<br>er fem hundre munker samlet<br>i renhet: de har brutt alle bånd,<br>høyt hevet over all forvirring.<br>Tilværelsens beger har de tømt,<br>seere er de—og vismenn.</p>
<p><a class="kl" id="kl1235"></a>Som en regjerende keiser<br>omgitt av sine ministere<br>vandrer rundt den havomkransede<br>jorden—sitt store imperium,</p>
<p><a class="kl" id="kl1236"></a>er den store seierherren,<br>han som fører karavanen,<br>omgitt av vise disipler<br>som har gått bort fra dødens vei.</p>
<p><a class="kl" id="kl1237"></a>Alle er sønner av Mesteren!<br>Her skramler ingen tomme tønner.<br>Jeg hilser deg, du solens ætling—<br>du som har splintret begjærets pil.</p>
<p><a class="kl" id="kl1238"></a>Mer enn tusen brødre omgir<br>ham som vandrer langs lykkens vei<br>mens han underviser i læren—<br>den lindrende som fjerner all frykt.</p>
<p><a class="kl" id="kl1239"></a>De lytter til de plettfrie ord<br>Den Fullkomment Våkne taler—<br>og Buddha står der strålende<br>foran brødrenes store skare.</p>
<p><a class="kl" id="kl1240"></a>Du kalles en mektig elefant—<br>Mester, av seerne er du best!<br>Liksom en tung og gråblå sky<br>bringer du oss lindrende regn.</p>
<p><a class="kl" id="kl1241"></a>Fra sitt skyggefulle middagsskjul<br>kom eleven ut for å skue<br>sin læremester. Du store helt!<br>Vangisa bøyer seg dypt for deg!</p>
<p><a class="kl" id="kl1242"></a>Han overvant Maras forræderiske feller.<br>Han sprengte sinnets stengsler.<br>Se, han bryter alle bånd!<br>Gavmildt deler han sin visdom med andre.</p>
<p><a class="kl" id="kl1243"></a>Han viste oss mange forskjellige veier<br>til å krysse den brølende floden.<br>Udødeligheten er synlig for alle!<br>Og seerne står urokkelige.</p>
<p><a class="kl" id="kl1244"></a>Han bringer lys: så strålende klart<br>at vi ser hvordan alt kan overvinnes.<br>Da han hadde gjort det høyeste virkelig,<br>underviste han de første fem.</p>
<p><a class="kl" id="kl1245"></a>Og når læren er blitt så godt forklart—<br>hvordan kan de som forstår synke ned<br>i sløvhet? Tren derfor flittig, ærbødig<br>her i Mesterens forsamling.</p>
<p><a class="kl" id="kl1246"></a>Den ærverdige munk Kondañña,<br>den første Våkne etter Buddha,<br>dveler ofte i de ensomme,<br>lykkebringende boliger.</p>
<p><a class="kl" id="kl1247"></a>Alt en disippel kan oppnå<br>ved å følge lærerens råd<br>har han oppnådd; den kraftfulle<br>som alltid trener iherdig.</p>
<p><a class="kl" id="kl1248"></a>Med stor kraft, trefoldig kunnskap<br>og innsikt i andres tanker<br>bøyer Kondañña, Buddhas arving,<br>seg dypt for Mesterens føtter.</p>
<p><a class="kl" id="kl1249"></a>På fjellets lyse skråninger,<br>omgitt av sine disipler,<br>sitter han som la det vonde<br>bak seg og overvant døden.</p>
<p><a class="kl" id="kl1250"></a>Den mektige Moggalana<br>utforsket med sitt skarpe sinn<br>disiplenes tanker: og han så<br>at de strålte i frihetens lys.</p>
<p><a class="kl" id="kl1251"></a>Slik omgir de ham—Gotama,<br>den vise med trefoldig kunnskap,<br>rik på gode egenskaper,<br>som snudde ryggen til lidelsen!</p>
<p><a class="kl" id="kl1252"></a>Liksom månen stråler som solen<br>når de mørke skyer forsvinner,<br>slik overstråler du, min Mester,<br>alle mennesker med ditt ry.</p>
<p><a class="kl" id="kl1253"></a>Beruset av diktning streifet vi<br>viden omkring, fra landsby til by:<br>da så vi den fullkomment Våkne<br>som hadde nådd den andre bredden.</p>
<p><a class="kl" id="kl1254"></a>Han underviste meg i læren,<br>vismannen som la pinen bak seg.<br>Etterpå lysnet gleden i oss—<br>fast overbevisning oppsto!</p>
<p><a class="kl" id="kl1255"></a>Jeg hørte om personligheten<br>og dens faktorer, om sansene<br>og om verdens elementer.<br>Jeg lærte—og gikk ut som munk.</p>
<p><a class="kl" id="kl1256"></a>Til beste for alle mennesker<br>står <em>de</em> frem, som kjenner sannheten!<br>For alle kvinner og alle menn<br>som praktiserer <em>hans</em> lære!</p>
<p><a class="kl" id="kl1257"></a>Ja, sannelig, for deres skyld<br>nådde den vise sin oppvåkning—<br>for brødrene og for søstrene<br>som kjenner den rette veien.</p>
<p><a class="kl" id="kl1258"></a>De fire edle sannheter<br>er godt forklart av ham som ser—<br>av Buddha, solens ætling, han<br>som føler med alle som lever:</p>
<p><a class="kl" id="kl1259"></a>lidelsen og dens årsaker,<br>befrielsen fra lidelsen,<br>den edle åttedelte vei<br>som fører til lidelsens lindring.</p>
<p><a class="kl" id="kl1260"></a>Dette er sagt slik som det er—<br>og slik som det er har jeg sett det!<br>Jeg har funnet den sanne mening—<br>Buddhas vei er gått til ende.</p>
<p><a class="kl" id="kl1261"></a>Dette var i sannhet velkomment<br>for meg, som var i Buddhas nærvær!<br>Av de gode ord som ble delt ut<br>fikk jeg høre de aller beste.</p>
<p><a class="kl" id="kl1262"></a>Jeg har oppnådd fullkommen visdom!<br>Min høreevne er renset.<br>Trefoldig er min kunnskap, og jeg<br>kjenner andre menneskers sinn.</p>
<p><a class="kl" id="kl1263"></a>Jeg spør den store læremesteren<br>hvis visdom er ubegrenset<br>og som skjærer bort all usikkerhet:<br>En kjent munk døde i Aggalava—<br>vel ansett var han! Jeg undres:<br>Fant han tilslutt den sanne lindring?</p>
<p><a class="kl" id="kl1264"></a>Nigrodhakappa var navnet du ga<br>denne brahmanen, o, Mester!<br>Han vandret så vidt omkring i sitt liv<br>og hedret deg—slik søkte han innsikt<br>med utrettelig pågangsmot,<br>du seer av hva som er fast og sant!</p>
<p><a class="kl" id="kl1265"></a>O, Sakiya! <em>Den</em> disippelens lodd<br>ønsker vi alle å kjenne:<br>Fortell om ham, du med fullkomment syn!<br>Våre ører er skjerpet, vi lytter<br>oppmerksomt til alt du sier—<br>for du er vår store læremester.</p>
<p><a class="kl" id="kl1266"></a>Skjær all vår uvisshet bort med roten!<br>Er vår bror fullstendig sluknet?<br>Si oss dette, du største av vismenn,<br>du blant oss som skuer hele verden,<br>du som ligner Sakka: guden<br>som skuer klarsynt med tusen øyne!</p>
<p><a class="kl" id="kl1267"></a>Uansett hvilke lenker som finnes,<br>hvilke forblindelsens veier<br>som slører våre sinn med uvisshet,<br>opphører disse å eksistere<br>ved ham som har nådd sannheten—<br>for han har verdens skarpeste øyne.</p>
<p><a class="kl" id="kl1268"></a>For hvis intet menneske noen gang<br>skulle jage sinnets gifter,<br>liksom vinden jager mørke skyer,<br>ville hele verden vært hyllet inn<br>i et tungt og håpløst mørke:<br>Selv strålende menn ville vært dunkle!</p>
<p><a class="kl" id="kl1269"></a>Men vise menn sprer strålende lysskinn!<br>Derfor ser jeg deg, store helt,<br>som én som får verden til å skinne!<br>Vi kommer til deg, du som har innsikt:<br>Kast lys over Kappas skjebne<br>for oss i forsamlingen av brødre.</p>
<p><a class="kl" id="kl1270"></a>Send oss i hast din prektige stemme,<br>du praktfulle! Liksom svanen<br>strekker hals og synger mykt og varsomt<br>med stemme vakker og velklingende.<br>Vi vil alle lytte til deg,<br>du rettskafne, som følger den rette vei.</p>
<p><a class="kl" id="kl1271"></a>Jeg oppfordrer ham som er helt renset<br>og frigjort fra fødsel og død<br>til å tale om den sanne lære:<br>for blant vanlige folk er det ingen<br>som følger sitt sanne ønske—<br>men all <em>hans</em> handling er veloverveid!</p>
<p><a class="kl" id="kl1272"></a>Denne din mest fullkomne forklaring<br>er akseptert, du, fullkomment<br>vise! Denne siste, ærbødige<br>hilsen gir vi deg gladelig: Ikke<br>svikter du eller bedrar oss,<br>du som vet, og er så uendelig vis!</p>
<p><a class="kl" id="kl1273"></a>Du som kjenner læren til bunns: Ikke<br>svikter du eller bedrar oss,<br>du som vet, og er så uendelig vis!<br>Som jeg i sommerens hete lengter<br>etter vann, står min lengsel nå<br>etter dine ord! Å, la dem regne!</p>
<p><a class="kl" id="kl1274"></a>Forgjeves var det ikke, livet<br>den edle Nigrodhakappa<br>førte—så målbevisst og fullt av lys?<br>Fant han den sanne lindring i live,<br>gikk han veien til ende? Tal—<br>la oss høre! Er han fullkomment fri?</p>
<p><a class="kl" id="kl1275"></a>Han skar bort alle spor av begjær<br>etter dét vi navngir i våre sinn<br>og dét som har form under fingrene:<br>han krysset den mørke strømmen<br>som dvelte truende i hans hjerte—<br>og vandret hinsides fødsel og død.</p>
<p><a class="kl" id="kl1276"></a>Store vismann! Jeg er tilfreds—<br>jeg har lyttet til din tale.<br>Ikke spurte jeg forgjeves—<br>Mester! Du sviktet meg ikke!</p>
<p><a class="kl" id="kl1277"></a>Han talte slik som han handlet,<br>han var den Våknes disippel.<br>Han skar over Dødens sterke nett—<br>spent ut med svik og ondt bedrag.</p>
<p><a class="kl" id="kl1278"></a>Kappiya så begynnelsen<br>til det som binder oss, Mester!<br>Døden er vond å passere—<br>Kappiya krysset dødens strøm.</p>
<p><a class="kl" id="kl1279"></a>Strålende fyrste, jeg hilser deg,<br>du beste av menn—og din sønn,<br>han som følger i dine fotspor<br>som løveungen sin gylne far!</p>
</blockquote></article></section></div></body>
</html>