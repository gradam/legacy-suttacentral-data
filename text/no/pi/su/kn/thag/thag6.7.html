<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag6.7">
<article>
<div class="hgroup">
<p class="division">Brødrenes sanger</p>
<p class="subdivision">Sanger med seks vers</p>
<h1>6.7. Katiyana</h1>
</div>
<blockquote class="gatha"><p><a class="kl" id="kl411"></a>Reis deg! Gå<br>inn i hytta, Katiyana,<br>jag søvnen med oppmerksomhet!<br>Dovenskap trekker Dødens Konge,<br>alle latsabbers svirebror,<br>til din sjel.</p>
<p><a class="kl" id="kl412"></a>Som bølgen<br>ruller over de store hav,<br>ruller fødsel og alderdom<br>over deg: vær din egen øy!<br>Stå fast! Din eneste redning<br>er deg selv.</p>
<p><a class="kl" id="kl413"></a>Jeg ryddet<br>veien og gikk den til ende.<br>Jeg har lenge vært uten frykt.<br>Vær iherdig sent og tidlig,<br>følg mine spor langs veien bort—<br>vær du sterk!</p>
<p><a class="kl" id="kl414"></a>Alle bånd<br>og lenker skal du løse opp;<br>spis det du får og rak hodet,<br>bær kappen og arbeid flittig,<br>ikke sov; ikke kast bort tid.<br>Meditér!</p>
<p><a class="kl" id="kl415"></a>Meditér,<br>Katiyana! Slik vinner du<br>den største seier, en renhet,<br>en frihet langt fra sorg og strev—<br>ditt sinn vil hvile feberfritt,<br>friskt og svalt.</p>
<p><a class="kl" id="kl416"></a>Som vinden<br>blåser ut en liten lampe,<br>som stormen bøyer en myk stilk,<br>skal du, mektig og fri, feie<br>døden bort, du guders like.<br>Livet minnes du uten lyst.<br>Vent på din tid—med kjølig fred<br>skal du gå.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>