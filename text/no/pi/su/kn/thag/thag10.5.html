<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag10.5">
<article>
<div class="hgroup">
<p class="division">Brødrenes sanger</p>
<p class="subdivision">Sanger med ti vers</p>
<h1>10.5. Kappa</h1>
</div>
<blockquote class="gatha"><p><a class="kl" id="kl567"></a>Full av alle slags skitt og møkk,<br>en produsent av ekskrementer,<br>en råtten, stinkende kloakkpøl,<br>en verkebyll, et åpent sår,</p>
<p><a class="kl" id="kl568"></a>full av slimete blod og puss,<br>nedsenket i en gjødselgrop:<br>kroppen lekker alltid, urene<br>væsker pipler fra hver en åpning.</p>
<p><a class="kl" id="kl569"></a>Bundet sammen av seksti sener<br>påsmurt grøtete kjøttslintrer,<br>stappet inn i et hylster av hud<br>er den verdiløse kroppen.</p>
<p><a class="kl" id="kl570"></a>En haug med knokler, bundet sammen<br>av leddbånd, sener, fett og slim<br>er materialet for kroppens<br>positurer og bevegelser.</p>
<p><a class="kl" id="kl571"></a>Med fast kurs går kroppen dødens vei,<br>alltid tjener den dødens konge.<br>En mann som kaster kroppens byrde<br>er fri til å gå hvor han vil!</p>
<p><a class="kl" id="kl572"></a>Uvitenhet dekker kroppen.<br>Fire bånd—grådighet, hat og tro<br>på ritualer og på dogmer—<br>binder kroppen. I malstrømmen<br>synker kroppen, hjelpeløst fanget<br>i nettet av sansebegjær.</p>
<p><a class="kl" id="kl573"></a>Hindret av nytelse, rastløshet,<br>hat, sløvhet og uvisshet: plaget<br>av mørke, urolige tanker,<br>forfulgt av rotfestet grådighet<br>og krypende rundt i skyggen<br>av forblindelsens sorte fjell</p>
<p><a class="kl" id="kl574"></a>eksisterer denne kroppen<br>som en slave av sin livsgjerning—<br>suksess ender med nederlag,<br>livets mangfold med undergang.</p>
<p><a class="kl" id="kl575"></a>De som kaller kroppen sin “min”<br>—blinde, tåpelige mennesker—<br>fyller den grusomme likplassen,<br>griper begjærlig etter nytt liv.</p>
<p><a class="kl" id="kl576"></a>De som tar avstand fra kroppen<br>som fra en slange innsmurt med møkk<br>og spyr opp roten til liv og død,<br>legger sinnets virvelstrøm til ro.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>