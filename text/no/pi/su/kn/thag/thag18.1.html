<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag18.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med førti vers</p>
<h1>18.1. Kassapa den store</h1>
</div>
<blockquote class="gatha"><p><a class="kl" id="kl1051"></a>Vandre ikke verdsatt av mengden!<br>Sinnet blir slapt og ukonsentrert.<br>Samvær med mange er smerte:<br>den som ser dette holder seg vekk!</p>
<p><a class="kl" id="kl1052"></a>Vær vis: oppsøk ikke de rike!<br>Sinnet blir slapt og ukonsentrert.<br>Den som grådig smaker på livet<br>bommer på målet—den sanne fryd.</p>
<p><a class="kl" id="kl1053"></a>Dere vet at ærbødig respekt<br>er en farlig hengemyr!<br>Tilbedelsens gave fra rikmenn<br>kan vise seg dyr.<br>Som en fin pil i kjøttet,<br>svært vanskelig å fjerne,<br>blir æren for den hovmodige:<br>en falsk ledestjerne.</p>
<p><a class="kl" id="kl1054"></a>Ned fra min hytte i fjellene<br>gikk jeg for å få mat i byen.<br>Der så jeg en spedalsk som spiste—<br>hos ham stoppet jeg respektfullt.</p>
<p><a class="kl" id="kl1055"></a>Med sin ene, råtnende hånd<br>tilbød han meg en porsjon mat.<br>Idet han slapp maten i bollen,<br>fulgte en av fingrene med.</p>
<p><a class="kl" id="kl1056"></a>Jeg satte meg ned inntil en mur<br>og spiste maten jeg hadde fått:<br>ingen avsky kjente jeg da<br>mens jeg spiste—og ingen siden.</p>
<p><a class="kl" id="kl1057"></a>En som nøyer seg med restemat<br>og medisin av harsk urin,<br>med treets krone som hytte<br>og kappe sydd av skitne filler,<br>en slik, som tar alt som det kommer,<br>kan ferdes i frihet hvor han vil.</p>
<p><a class="kl" id="kl1058"></a>Der hvor mange møter døden<br>når de klatrer i steile skrenter,<br>vandrer Buddhas arving med klar<br>forståelse og oppmerksomhet.<br>Ja, slik vandrer Kassapa rolig,<br>styrket av sine indre krefter.</p>
<p><a class="kl" id="kl1059"></a>Etter måltidet<br>vandrer jeg, Kassapa,<br>fjellets steile stier.<br>Uten bånd<br>mediterer jeg her—<br>høyt over angst og redsel.</p>
<p><a class="kl" id="kl1060"></a>Etter måltidet<br>vandrer jeg, Kassapa,<br>fjellets steile stier.<br>Uten bånd<br>mediterer jeg her—<br>høyt over lystens flammeverden.</p>
<p><a class="kl" id="kl1061"></a>Etter måltidet<br>vandrer jeg, Kassapa,<br>fjellets steile stier.<br>Uten bånd<br>mediterer jeg her—<br>høyt over sinnets sorte strømmer.</p>
<p><a class="kl" id="kl1062"></a>Overstrødd med moskusroser<br>bølger høylandets saftige enger,<br>elefantens trompetstøt slår mellom berg ...<br>—dette er min sjels vidstrakte fjell.</p>
<p><a class="kl" id="kl1063"></a>Som tordenskyer står blåne bak blåne<br>... og se det kjølige, friske skimmer<br>av regn i de røde billenes vinger!<br>—dette er min sjels vidstrakte fjell.</p>
<p><a class="kl" id="kl1064"></a>Kledd i tordenskybankenes farge<br>kneiser tinder som spir og tårn<br>over elefantbrølets gjallende ekko ...<br>—dette er min sjels vidstrakte fjell.</p>
<p><a class="kl" id="kl1065"></a>Åsenes skoger glitrer av regn<br>og brer sitt løv over vismenn på vandring<br>og påfugl som skriker i trekronene ...<br>—dette er min sjels vidstrakte fjell.</p>
<p><a class="kl" id="kl1066"></a>Dette er nok,<br>det er alt jeg behøver<br>for å leve i meditasjon.<br>Dette er alt<br>en flittig munk behøver<br>for å trene oppmerksomheten.</p>
<p><a class="kl" id="kl1067"></a>Dette er nok,<br>det er alt jeg behøver<br>for å leve tilfreds som munk.<br>Dette er alt<br>en flittig munk behøver<br>for å fordype seg i sinnet.</p>
<p><a class="kl" id="kl1068"></a>Over åssider dekket av linblomster blå<br>som regnskyer myldrer vingede skarer<br>hyllet i brusende, glansfulle fjær ...<br>—dette er min sjels vidstrakte fjell.</p>
<p><a class="kl" id="kl1069"></a>Fri fra byenes trengsel, befolket<br>av hjort og gaseller i flokk—og fugl<br>i fargesprakende, muntre mengder ...<br>—dette er min sjels vidstrakte fjell.</p>
<p><a class="kl" id="kl1070"></a>Klare kilder og bekker perler<br>rundt knivskarp stein—vannliljetjern<br>svaler apens sorte fjes og slukker hjortens tørst ...<br>—dette er min sjels vidstrakte fjell.</p>
<p><a class="kl" id="kl1071"></a>Ikke engang den vakreste musikk<br>gir meg slik fryd og glede<br>som når jeg dypt konsentrert og våkent<br>skuer den sanne lærens natur!</p>
<p><a class="kl" id="kl1072"></a>Hast ikke gjennom livet.<br>Hold sindig avstand til andre.<br>Streb ikke: med ro i hjertet<br>skal du vandre.<br>Den som grådig vil eie<br>hver nytelse, hver lukt og smak,<br>bommer på lykken: hans pil<br>er kraftløs og svak.</p>
<p><a class="kl" id="kl1073"></a>Nei, hast ikke gjennom livet—<br>mist ikke målet av syne.<br>Når kroppen verker av tretthet<br>svinner konsentrasjonen bort.</p>
<p><a class="kl" id="kl1074"></a>Ingen lærer seg selv å kjenne<br>ved å slå om seg med Buddhas ord,<br>kneise med nakken i hovmod<br>og tro: “Derfor er <em>jeg</em> den beste!”</p>
<p><a class="kl" id="kl1075"></a>En slik tosk er ikke bedre<br>enn andre. Kun i sin innbilning!<br>Aldri vil de forstandige<br>rose den slags stivsinnethet.</p>
<p><a class="kl" id="kl1076"></a>Men den som aldri skjelver eller<br>røres av selvopptatte tanker<br>om å være “best” eller “verst”<br>eller “likeverdig med andre”,</p>
<p><a class="kl" id="kl1077"></a>en slik vismann, uten hovmot,<br>med styrke i sin gode atferd<br>og med sinnet godt konsentrert,<br>vil de vise alltid rose.</p>
<p><a class="kl" id="kl1078"></a>Den som ikke respekterer<br>sine brødre i Buddhas orden,<br>er like langt fra sannheten<br>som himmelen er fra jorden.</p>
<p><a class="kl" id="kl1079"></a>De som har fullkomment etablert<br>selvrespekt og respekt for andre,<br>har modnet i den edle veien.<br>De skal aldri fødes igjen!</p>
<p><a class="kl" id="kl1080"></a>En oppblåst og forfengelig munk<br>kledd i en drakt sydd av filler<br>er som en ape i løveham—<br>han mangler storhet og utstråling.</p>
<p><a class="kl" id="kl1081"></a>En som ikke er forfengelig,<br>men forstandig og kontrollert,<br>stråler i sin fillete drakt<br>som en løve i fjellhulen.<br>          </p>
<p><a class="kl" id="kl1082"></a>Alle de mektige gudene,<br>den strålende og berømte<br>forsamling av de ti tusen<br>som hører til i Brahmas følge,</p>
<p><a class="kl" id="kl1083"></a>bøyde seg i ærbødighet<br>med håndflatene mot hverandre<br>for den store mediterende<br>lærens general, Sariputta.</p>
<p><a class="kl" id="kl1084"></a>Hill deg, du edle menneske!<br>Hill deg, du ypperste av menn!<br>Det du mediterer over<br>står høyt over vår forståelse.</p>
<p><a class="kl" id="kl1085"></a>De Våknes dypeste innsikt<br>er i sannhet vidunderlig—<br>vi forstår den ikke, selv om<br>vi kom hit med skarpslepne sinn.</p>
<p><a class="kl" id="kl1086"></a>Da Kappina så gudene<br>bøye seg i ærbødig hilsen<br>for Sariputta, den verdige,<br>lyste smilet opp ansiktet hans!</p>
<p><a class="kl" id="kl1087"></a>Bortsett fra den Store Vismann selv,<br>er ingen i hans gylne åker<br>min like i å riste av seg<br>mørkets tyngde. Jeg er den fremste.</p>
<p><a class="kl" id="kl1088"></a>Jeg har tjent læremesteren—<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p>
<p><a class="kl" id="kl1089"></a>Den enestående Gotama<br>ristet av seg avhengigheten<br>av kappe, mat og hvileplass,<br>slik som en skinnende lotusblomst<br>er uberørt av vanndråpene.<br>Fra all eksistens er han forløst!</p>
<p><a class="kl" id="kl1090"></a>Oppmerksomhet er vismannens hals.<br>Overbevisning er hånden hans.<br>Han som vet, har visdom til hode!<br>Alltid skal han vandre lindret.  </p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>