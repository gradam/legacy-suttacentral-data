<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag17.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tretti vers</p>
<h1>17.1 Phussa</h1>
</div>
<blockquote class="gatha"><p><a class="kl" id="kl949"></a>Etter å ha sett de tilfredse<br>munker med edle og faste sinn<br>spurte Pandarasa Gotta,<br>asketen, han som het Phussa:</p>
<p><a class="kl" id="kl950"></a>Hva slags ønsker og intensjoner<br>vil de ha, hvordan ter de seg,<br>alle som kommer etter oss?<br>Fortell meg hvordan fremtiden blir!<br> Phussa svarte:</p>
<p><a class="kl" id="kl951"></a>Lytt til det jeg sier deg nå,<br>du som heter Pandarasa.<br>Tenk grundig over mine ord,<br>så skal jeg si deg hva som vil skje.</p>
<p><a class="kl" id="kl952"></a>I fremtiden vil mange bli<br>sinte, sta og uvennlige,<br>hyklerske, sleipe og grådige<br>i et kaos av doktriner!</p>
<p><a class="kl" id="kl953"></a>De tror de har nådd lærens dyp<br>mens de bare vasser på grunna,<br>disse som er helt uten respekt<br>for læren og for hverandre.</p>
<p><a class="kl" id="kl954"></a>Mange farer og mye ondskap<br>vil oppstå i fremtidens verden!<br>Vår gode, velfunderte lære<br>blir forurenset av dårer.</p>
<p><a class="kl" id="kl955"></a>Blottet for gode egenskaper<br>taler de pompøst til ordenen<br>og øker sin makt og styrke—<br>dumme, oppblåste pratmakere!</p>
<p><a class="kl" id="kl956"></a>Men de kloke og rettferdige<br>som taler godt til ordenen<br>mister all sin makt og styrke<br>i beskjeden unnfallenhet.</p>
<p><a class="kl" id="kl957"></a>I fremtiden vil dumme munker<br>ta imot gull og sølv og jord,<br>husdyr, alle slags eiendeler,<br>tjenere, slaver og slavinner.</p>
<p><a class="kl" id="kl958"></a>Alltid fornærmet, ukonsentrert<br>og ubehersket vil de gå rundt;<br>arrogante, med nesa i sky<br>og kranglevorne som aper!</p>
<p><a class="kl" id="kl959"></a>Og de vil være overlegne<br>og kledd i jålete blå kapper—<br>svikefulle skravlebøtter<br>som later som de er opplyste.</p>
<p><a class="kl" id="kl960"></a>Med oljet hår og kokett blikk,<br>sminket og malt med øyenskygge,<br>vil de sprade i hovedgaten,<br>kledd i elfenbenshvite kapper.</p>
<p><a class="kl" id="kl961"></a>Den gule kappen—den som elskes<br>av de frie, den vakre fanen<br>arahanten bærer— skyr de,<br>og lengter etter hvite klær!</p>
<p><a class="kl" id="kl962"></a>De vil grafse etter vinning,<br>de vil være dovne og slappe.<br>Trette av skogens ensomhet<br>vil de bo i landsbyene.</p>
<p><a class="kl" id="kl963"></a>De som lever uriktig vil få<br>høye inntekter og stor velstand—<br>rundt <em>disse</em> vil dårlige munker<br>sverme,<em> slike</em> vil bli respektert!</p>
<p><a class="kl" id="kl964"></a>Men de som ikke har inntekter<br>vil ikke lenger bli respektert—<br>uansett hvor vise de er<br>vil dårlige munker sky dem.</p>
<p><a class="kl" id="kl965"></a>Også sin egen fane skyr de—<br>den kobberfargede kappen!<br>Noen bærer heller det hvite<br>som tilhører andre sekter.</p>
<p><a class="kl" id="kl966"></a>Det vil ikke lenger finnes<br>respekt for den gule kappen—<br>nei, ingen munker vil akte<br>den edle, gulfargede kappen!</p>
<p><a class="kl" id="kl967"></a>En slik grusom mangel på respekt<br>var uhørt for elefanten,<br>den som var fra seg av smerte,<br>alvorlig såret av pilen.</p>
<p><a class="kl" id="kl968"></a>Etter å ha sett den gule<br>kappen, arahantenes fane,<br>uttalte straks elefanten<br>disse to nyttige versene:</p>
<p><a class="kl" id="kl969"></a>“En som vil bære gul kappe<br>men er fanget i det urene<br>uten sannhet og selvdisiplin,<br>fortjener ikke fargen gul!</p>
<p><a class="kl" id="kl970"></a>Men en som er fri det urene<br>og godt konsentrert om sin atferd<br>kjenner sannhet og selvdisiplin,<br>fortjener den gule kappen.”</p>
<p><a class="kl" id="kl971"></a>Tosken som mangler oppførsel<br>og bare følger sine innfall<br>med flakkende, respektløst sinn<br>fortjener ikke fargen gul!</p>
<p><a class="kl" id="kl972"></a>Men en som har god oppførsel,<br>er uten begjær, godt konsentrert<br>og strålende ren i sinnet<br>fortjener den gule kappen.</p>
<p><a class="kl" id="kl973"></a>Den arrogante, overlegne<br>tosken med dårlig oppførsel<br>fortjener å bære hvit kappe.<br>Hva skal vel han med den gule?</p>
<p><a class="kl" id="kl974"></a>Ondsinnede munker og nonner<br>uten respekt, fulle av hat,<br>vil i fremtiden klandre den<br>som har kjærlighet i sitt hjerte.</p>
<p><a class="kl" id="kl975"></a>Selv om toskene blir opplært<br>av gamle og erfarne munker,<br>vil de ikke høre, men følge<br>sin egen vilje hemningsløst.</p>
<p><a class="kl" id="kl976"></a>Og selv med den beste opplæring<br>har de ingen respekt for hverandre—<br>de akter lite på lærerne,<br>som en dårlig hest på kusken!</p>
<p><a class="kl" id="kl977"></a>Slik vil ordenens fremtid bli!<br>Slik vil munker og nonner være<br>i atferd og i holdninger<br>i den aller siste tiden.</p>
<p><a class="kl" id="kl978"></a>Men før denne tiden har kommet<br> —en slik skremmende, grusom fremtid!—<br>tal til hverandre med gode ord,<br>vær respektfulle og vennlige!</p>
<p><a class="kl" id="kl979"></a>Vis medfølelse og kjærlighet,<br>god atferd og selvbeherskelse,<br>vær ivrige og besluttsomme<br>og alltid like energiske!</p>
<p><a class="kl" id="kl980"></a>Når dere ser faren ved sløvhet<br>og at flid er fredens grobunn—<br>praktisér den åttedelte vei<br>for å nå udødelighet!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>