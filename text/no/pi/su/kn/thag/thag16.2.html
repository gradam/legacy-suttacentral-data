<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag16.2">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tyve vers</p>
<h1>16.2. Parapariya</h1>
</div>
<blockquote class="gatha"><p><a class="kl" id="kl726"></a>Tanken formet seg i munken<br>Parapariya—ja, i meg!<br>mens jeg satt fullstendig ensom<br>i dypeste meditasjon:</p>
<p><a class="kl" id="kl727"></a>Hvilken praksis, hva slags trening<br>kan en mann ta fatt på i tillit<br>til at det han gjør er nyttig<br>og ikke til skade for ham selv?</p>
<p><a class="kl" id="kl728"></a>Menneskenes sanser kan være <br>både til nytte og til skade.<br>Ukontrollerte, skader de—<br>under kontroll er de til nytte.</p>
<p><a class="kl" id="kl729"></a>Den som vokter sansene godt<br>og holder dem under streng kontroll,<br>gjør et arbeid som er nyttig<br>og ikke til skade for ham selv.</p>
<p><a class="kl" id="kl730"></a>Den som ikke vokter synssansen<br>når han går blant synlige former,<br>er omgitt av lurende farer—<br>han blir aldri fri fra smerten.</p>
<p><a class="kl" id="kl731"></a>Den som ikke vokter hørselen<br>når han går i et surr av lyder,<br>er omgitt av lurende farer—<br>han blir aldri fri fra smerten.</p>
<p><a class="kl" id="kl732"></a>Når han ikke ser noen utvei<br>fra nytelsen av verdens dufter,<br>men klynger seg til den rus de gir,<br>blir han aldri fri fra smerten.</p>
<p><a class="kl" id="kl733"></a>Det bitre og det søteste søte,<br>det sureste sure husker han:<br>Han klamrer seg til smaksbegjæret,<br>men kan ikke vekke sitt hjerte.</p>
<p><a class="kl" id="kl734"></a>Det deilige, det myke, fine,<br>det gode å røre ved husker han:<br>På grunn av slike lidenskaper<br>finner han bare lidelse.</p>
<p><a class="kl" id="kl735"></a>Slik går det med den som ikke<br>kan vokte sinnet mot sansene!<br>Til ham kommer all den smerte<br>som springer ut av disse fem.</p>
<p><a class="kl" id="kl736"></a>Full av puss og blod er kroppen <br>ei likdynge etter liv på liv—<br>men alt han ser er overflaten,<br>et vakkert, kunstferdig malt skrin!</p>
<p><a class="kl" id="kl737"></a>Bitterheten i det søte.<br>Smerten i kjærlighetens bånd.<br> —Han ser ikke at livet er<br>en rakekniv smurt med honning.</p>
<p><a class="kl" id="kl738"></a>Kvinneskjønnhet, kvinnestemmer;<br>å røre ved en kvinnes kropp;<br>berusende dufter av kvinne<br>skjenker ham bare lidelse.</p>
<p><a class="kl" id="kl739"></a>Å, alle inntrykk av kvinner<br>som strømmer inn gjennom sansene!<br>Hvem kan vel finne vern mot dem!<br> —Det kan bare den iherdige</p>
<p><a class="kl" id="kl740"></a>som holder målbevisst på læren<br>med dyktighet og skarp innsikt.<br>Selv når han er glad og munter,<br>bør han følge læren i gjerning.</p>
<p><a class="kl" id="kl741"></a>Den iherdige, han med skarpt blikk,<br>bør ikke synke ned i gjørma<br>av formålsløse gjerninger,<br>men tenke: “Det skal være ugjort!”</p>
<p><a class="kl" id="kl742"></a>Det som er nyttig og målrettet<br>og de gleder som læren gir,<br>bør han holde seg til og følge,<br>for dette er den største lykke!</p>
<p><a class="kl" id="kl743"></a>Mennesker vil gjerne lure<br>og overvinne medmennesker:<br>De dreper, slår og skaper sorg,<br>røver og plyndrer i grådighet.</p>
<p><a class="kl" id="kl744"></a>Slik en sterk tømmermann slår ut<br>én treplugg med en annen plugg,<br>slår den vise ut sansebegjæret<br>med sansenes stille oppmerksomhet.</p>
<p><a class="kl" id="kl745"></a>Overbevisning, konsentrasjon,<br>energi, oppmerksomhet, visdom:<br>den edle slår ut de fem med fem<br>og går uanfektet videre!</p>
<p><a class="kl" id="kl746"></a>Han er målbevisst og står fast<br>og stødig på lærens trygge grunn,<br>han har praktisert Buddhas lære—<br>han når den største, skinnende lykke!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>