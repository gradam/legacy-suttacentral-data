<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag7.4">
<article>
<div class="hgroup">
<p class="division">Brødrenes sanger</p>
<p class="subdivision">Sanger med syv vers</p>
<h1>7.4 Sopaka</h1>
</div>
<blockquote class="gatha"><p><a class="kl" id="kl480"></a>I skyggen på terrassen så jeg<br>den beste av menn gå til og fra.<br>Jeg gikk bort dit og hilste på ham,<br>den beste av alle mennesker.</p>
<p><a class="kl" id="kl481"></a>Jeg ordnet kappen på skulderen<br>og la håndflatene sammen—<br>slik vandret jeg med den plettfrie,<br>den beste av alle som lever.</p>
<p><a class="kl" id="kl482"></a>Deretter spurte han meg ut,<br>han som er kyndig i spørsmål:<br>uredd og selvsikker svarte jeg<br>på alt Mesteren spurte om.</p>
<p><a class="kl" id="kl483"></a>Da jeg hadde svart på hvert spørsmål,<br>var Mesteren virkelig glad—<br>han så utover forsamlingen<br>av munker, og sa til dem alle:</p>
<p><a class="kl" id="kl484"></a>Det er bra for folk fra Anga<br>og Magadha å la denne<br>munken nyte godt av kappe, mat,<br>et sted å bo og alt han trenger—<br>å tjene ham gir stor respekt<br>for folk fra Anga og Magadha!</p>
<p><a class="kl" id="kl485"></a>Fra denne dag skal du komme<br>og se meg når du vil, Sopaka!<br>Disse ordene, Sopaka,<br>skal være din ordinasjon.</p>
<p><a class="kl" id="kl486"></a>Da jeg var en gutt på syv år<br>fikk jeg min fulle ordinasjon.<br>Jeg bærer min aller siste kropp—<br>å! for en fullkommen lære!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>