<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag14.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med fjorten vers</p>
<h1>14.1. Revata</h1>
</div>
<blockquote class="gatha"><p><a class="kl" id="kl645"></a>Da jeg ble ordinert som munk<br>og gikk ut på den hjemløses vei<br>kjente jeg ingen onde tanker—<br>all smålighet var meg fremmed.</p>
<p><a class="kl" id="kl646"></a>Jeg tenkte aldri: “La dem pines,<br>slaktes, la dem dø i smerte!”<br>I hele mitt lange munkeliv<br>har jeg holdt alt liv i ære.</p>
<p><a class="kl" id="kl647"></a>Min nestekjærlighet er stor,<br>den favner alle verdens vesener.<br>Den praktiseres systematisk,<br>slik Den Fullkomment Våkne sa.</p>
<p><a class="kl" id="kl648"></a>Jeg er venn og kamerat<br>med alle—jeg viser omtanke.<br>Min største fryd er kjærligheten<br>og å aldri skade andre,</p>
<p><a class="kl" id="kl649"></a>det gir meg et urokkelig sinn,<br>og slik får jeg dobbel glede!<br>Nestekjærlighet, medlidenhet,<br>medglede, sinnsro: disse fire<br>utvikler hjertet mitt. Men ikke<br>finnes de hos dårlige menn.</p>
<p><a class="kl" id="kl650"></a>Min tanke flakker ikke lenger.<br>Jeg har lært av Den Fullkomment Våkne.<br>I edel taushet vokste mitt sinn<br>frem mot det eneste, sanne mål.</p>
<p><a class="kl" id="kl651"></a>Som den massive fjelltoppen<br>er urokkelig, solid fundert,<br>er også munken urokkelig<br>når han blir kvitt illusjonene.</p>
<p><a class="kl" id="kl652"></a>For én uten hat som søker<br>sinnets renhet, vil så mye ondt<br>som får plass på spissen av et hår<br>synes stort som en tordensky.</p>
<p><a class="kl" id="kl653"></a>Som en grenseby er bevoktet<br>—strengt og årvåkent, natt og dag—<br>bør dere vokte dere selv<br>og bruke hvert øyeblikk godt.</p>
<p><a class="kl" id="kl654"></a>Jeg lengter ikke etter døden.<br>Jeg klynger meg ikke til livet.<br>Som tjeneren venter på sin lønn<br>venter jeg rolig på min tid.</p>
<p><a class="kl" id="kl655"></a>Jeg lengter ikke etter døden.<br>Jeg klynger meg ikke til livet.<br>Med oppmerksom forståelse<br>venter jeg rolig på min tid.</p>
<p><a class="kl" id="kl656"></a>Jeg har tjent læremesteren—<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p>
<p><a class="kl" id="kl657"></a>Det jeg søkte og ønsket meg<br>den gang jeg gikk ut som hjemløs,<br>har jeg funnet. Målet er nådd!<br>Alle lenker er splintret og knust!</p>
<p><a class="kl" id="kl658"></a>Tren uavbrutt og utrettelig!<br>Dette er mitt råd til dere.<br>Nå synker jeg i hvilens kilde—<br>jeg er helt og fullkomment fri!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>