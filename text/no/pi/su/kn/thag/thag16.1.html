<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag16.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tyve vers</p>
<h1>16.1. Adhimutta</h1>
</div>
<blockquote class="gatha"><p><a class="kl" id="kl705"></a>For gull, eller til gudeoffer<br>har vi drept mange mennesker:<br>Alle sammen, hver eneste én,<br>har de jamret og svettet av skrekk.</p>
<p><a class="kl" id="kl706"></a>Du, derimot, er jo ikke redd—<br>du ser så inderlig fornøyd ut!<br>Hvor er all den jammer og klage<br>som passer den faren du er i?</p>
<p><a class="kl" id="kl707"></a>Sinnets smerte finnes ikke mer<br>for den som ikke lengter, høvding!<br>All redsel er overvunnet<br>av den som har brutt alle lenker.</p>
<p><a class="kl" id="kl708"></a>Når du bryter fødselssirkelen<br>og ser alle ting slik de er,<br>mister du all frykt for døden,<br>ja, legger fra deg din tyngste bør.</p>
<p><a class="kl" id="kl709"></a>Jeg praktiserer et edelt liv<br>og følger den rette treningsvei.<br>All dødsfrykt er sluknet i meg,<br>slik febersykdom kjølner og slukner.</p>
<p><a class="kl" id="kl710"></a>Jeg praktiserer et edelt liv<br>og følger den beste treningsvei.<br>Å være født gir ingen glede—<br>det er som å drikke dødelig gift.</p>
<p><a class="kl" id="kl711"></a>Den som går fri til den andre bredd<br>av sinnets sorte, strie strømmer<br>er tilfreds ved livets ende—<br>som én som unnslapp bøddelen.</p>
<p><a class="kl" id="kl712"></a>Den som fant den dypeste innsikt<br>og som ikke lenger attrår verden,<br>er som reddet fra et hus i brann—<br>han sørger ikke over døden!</p>
<p><a class="kl" id="kl713"></a>Uansett hva som skjer i verden<br> —hva som finnes og hva som skal bli—<br>skjer det uavhengig av guder.<br>Dette sier den store vismann!</p>
<p><a class="kl" id="kl714"></a>Den som forstår disse tingene<br>slik som Buddha har forklart dem,<br>kaster fra seg tilblivelsen<br>som var den en glohet jernkule.</p>
<p><a class="kl" id="kl715"></a>Jeg tenker ikke lenger: “Jeg var.”<br>Jeg tenker ikke: “Jeg skal bli.”<br>Eksistensens mangfold er flyktig—<br>hvem har vel noen grunn til klage?</p>
<p><a class="kl" id="kl716"></a>Den som ser tingene slik de er<br> —oppstått på en naturlig måte,<br>sammensatt av sine enkeltdeler—<br>kjenner ingen redsel, høvding!</p>
<p><a class="kl" id="kl717"></a>Den som i sin visdom ser verden<br>som slettens gress og skogens trær,<br>tenker: “Dette er ikke mitt!”<br>og føler verken sorg eller tap.</p>
<p><a class="kl" id="kl718"></a>Jeg trives ikke i kroppen min.<br>Jeg er uinteressert i livet.<br>Kroppen går snart i oppløsning,<br>og aldri vil jeg bære en ny!</p>
<p><a class="kl" id="kl719"></a>Så gjør akkurat hva dere vil<br>med dette skallet av kjøtt og blod!<br>Jeg skal vel ikke hate noen<br> —eller elske—på grunn av dette!</p>
<p><a class="kl" id="kl720"></a>Etter å ha hørt vismannen tale<br>så kraftfullt og fryktinngytende,<br>kastet de ville røverne<br>knivene fra seg og sa:</p>
<p><a class="kl" id="kl721"></a>Hva har du gjort, o ærverdige!<br>Hva for en mektig lærer har du,<br>fra hvem kommer denne læren<br>som gir deg slik sorgløshet?<br>Adhimutta svarte:</p>
<p><a class="kl" id="kl722"></a>Den allvitende som ser alt<br>og seirer, han er læreren min!<br>Den store, medfølende mester,<br>han som helbreder hele verden!</p>
<p><a class="kl" id="kl723"></a>Han har gitt meg denne læren<br>som fører til all smertes lindring—<br>uovertruffen er hans lære,<br>den som har gitt meg sorgløshet!</p>
<p><a class="kl" id="kl724"></a>De ville røverne lyttet<br>til vismannens gode ord—<br>de kastet sine blanke kniver<br>og tunge stokker flekket av blod:<br>Noen av dem vendte seg bort<br>fra ondskapens mørke gjerninger,<br>noen snudde verden ryggen og ba<br>om å få gå ut i hjemløshet.</p>
<p><a class="kl" id="kl725"></a>Så sluttet de seg til brødrene<br>og utviklet oppmerksomhet og sinnsro,<br>forskertrang, glede, pågangsmot,<br>sinnslikevekt og konsentrasjon; <br>evnen til overbevisning<br>og overbevisningens kraft.<br>Og slik fant de den sanne visdom!<br>Med oppløftet og lykkelig sinn<br>og strålende klare ansikter<br>berørte de lindringens kjølige kilde,<br>det sanne og eneste mål!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>