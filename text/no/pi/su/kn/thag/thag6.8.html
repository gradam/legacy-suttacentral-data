<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag6.8">
<article>
<div class="hgroup">
<p class="division">Brødrenes sanger</p>
<p class="subdivision">Sanger med seks vers</p>
<h1>6.8 Migajala</h1>
</div>
<blockquote class="gatha"><p><a class="kl" id="kl417"></a>Veien er opplyst av Den Seendes øyne,<br>vist oss av Den Våkne,<br>gitt oss av Solens Sønn.<br>Den bryter alle lenker<br>og stilner sinnets rullende bølger<br>som fullmånenatt legger havet til ro.</p>
<p><a class="kl" id="kl418"></a>Den fører til frihetens åpne landskap<br>og krysser elvens mørke strømmer.<br>Den kutter begjærets røtter<br>som dreper med sin lumske gift.<br>Den åttedelte veien helbreder<br>sinnet for tærende flammer.</p>
<p><a class="kl" id="kl419"></a>Når uvitenhetens rot knuses til støv<br>fjernes handlingens følger:<br>bevissthetens tilblivelse<br>rammes av visdommens lynnedslag.</p>
<p><a class="kl" id="kl420"></a>Veien viser oss alt vi føler<br>og frigjør fra bekymring og tvil—<br>tilværelsens grop med glødende kull<br>blir gjennomskinnelig ved visdom.</p>
<p><a class="kl" id="kl421"></a>Veiens essens er fyldig og dyp,<br>dens dufter helbredende, søte—<br>alderdom og død mister sin makt<br>i all denne fredfulle friskhet.</p>
<p><a class="kl" id="kl422"></a>Handling er handling. Frukt er frukt.<br>Frukt følger av handling.<br>Den åttedelte vei kaster lyset skarpt<br>over sinnets mørke irrganger—<br> —og slik fører denne veien til fred,<br>til det edleste, mest lysende mål!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>