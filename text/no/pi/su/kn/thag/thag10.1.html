<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag10.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med ti vers</p>
<h1>10.1. Udayi den svarte</h1>
</div>
<blockquote class="gatha"><p><a class="kl" id="kl527"></a>Mester! Nå gløder trærne<br>med farge som døende bål—<br>fjorårets løv er kastet,<br>de røde knoppene stråler<br>og med frukten ennå gjemt i sitt indre<br>kaster de glans over øyeblikket!</p>
<p><a class="kl" id="kl528"></a>Store Helt! Disse trærne<br>med blomster som beruser sinnet<br>sprer sin duft over veien<br>og lar kronblad fly som sommerfugler<br>i lengsel etter å sette frukt.<br>Tiden er inne til å gå herfra.</p>
<p><a class="kl" id="kl529"></a>Ikke for kald og ikke for varm,<br>men duftende mild og luftig<br>er årstiden for en reise—<br>Mester! La Sakiyaene og Koliyaene<br>møte deg når du går mot vest<br>og krysser elven Rohini.</p>
<p><a class="kl" id="kl530"></a>I håp pløyes åkeren.<br>Kornet blir sådd i håp.<br>Kjøpmenn drar i håp over havet<br>for å hente rikdommer hjem.<br>Måtte det håpet jeg bærer på<br>snart gå i oppfyllelse!</p>
<p><a class="kl" id="kl531"></a>Igjen og igjen blir kornet sådd.<br>Igjen og igjen faller regnet på åkeren.<br>Igjen og igjen pløyes jorden.<br>Igjen og igjen beriker kornet landet.</p>
<p><a class="kl" id="kl532"></a>Igjen og igjen vandrer tiggerne på veien.<br>Igjen og igjen gir de gavmilde almisser.<br>Igjen og igjen går de som har medfølelse<br>til himmelen, fordi de gir av sitt hjerte.</p>
<p><a class="kl" id="kl533"></a>En helt kan i sin visdom bringe<br>syv generasjoner til kildeklar renhet,<br>i sin slekt—uansett hvor han fødes.<br>Og slik er det sannelig med Han,<br>den uendelig vise, gudenes mester!<br> — I deg er i sannhet en vismann født!</p>
<p><a class="kl" id="kl534"></a>Suddhodana er far til Den Store Seer.<br>Maya er Den Opplystes mor.<br>Hun som bar ham i sitt liv<br>er død: men fryder seg i tre himler!</p>
<p><a class="kl" id="kl535"></a>Hun av Gotama-ætten<br>vandret sin tid på jorden og døde—<br>nå nyter hun himmelske gleder.<br>Hun fryder seg over sanselig skjønnhet,<br>omgitt av engleskarer<br>og guder i himlenes hager.</p>
<p><a class="kl" id="kl536"></a>Jeg er Buddhas sønn.<br>Jeg som holder ut det uutholdelige.<br>Du, Sakiya-fyrste, er min fars far,<br>du, Gotama, er i sannhet min bestefar!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>