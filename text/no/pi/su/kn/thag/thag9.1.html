<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag9.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med ni vers</p>
<h1>9.1. Bhuta</h1>
</div>
<blockquote class="gatha"><p><a class="kl" id="kl518"></a>Når den vise gjennomskuer smerten<br>i alderdom og død, denne pinen<br>de uvitende klynger seg til,<br>mediterer han oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl519"></a>Når han har slått ned begjæret<br>som bringer så mye vondt, og slukket<br>sinnets rastløse, sultne flammer,<br>mediterer han oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl520"></a>Når han i sin visdom har sett<br>den trygge, åttedelte veien<br>som renser sinnet på ypperste vis,<br>mediterer han oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl521"></a>Når han finner det opplyste rom i sitt indre<br>der sorgens og ondskapens lenker er brutt,<br>og alt er rent og fullstendig stille,<br>mediterer han oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl522"></a>Når tordenen drønner mellom fjellene<br>og regnet tilslører fuglenes veier,<br>sitter munken i ly i sin grotte:<br>han mediterer oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl523"></a>Når han sitter lykkelig ved elvebredden<br>under skogens grønne, mektige trær<br>smykket av tunge, duftende blomster,<br>mediterer han oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl524"></a>Når regnet fosser ned ved midnatt<br>og rovdyr brøler i skogens dyp,<br>sitter munken i ly i sin grotte:<br>han mediterer oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl525"></a>Når han har lagt tankene til hvile<br>som var de ett med skogen og fjellet,<br>og frykt og fruktløs forvirring er jaget,<br>mediterer han oppmerksomt.<br>Og ingen glede kan være større—<br>den svaler sinnet som fullmånens lys.</p>
<p><a class="kl" id="kl526"></a>Når han er lykkelig renset og sorgløs,<br>har kastet lenkene, dratt pilen ut<br>og sinnets sorte strømmer er døde,<br>mediterer han oppmerksomt.<br>Og ingen glede kan være større—<br>den svaler sinnet som fullmånens lys.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>