<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag16.9">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tyve vers</p>
<h1>16.9. Anuruddha</h1>
</div>
<blockquote class="gatha"><p><a class="kl" id="kl892"></a>Han reiste fra sin far og sin mor,<br>søster og bror, ja, hele slekten,<br>han ga avkall på sansenes fryd:<br>se, Anuruddha mediterer!</p>
<p><a class="kl" id="kl893"></a>Med sang og dans ble han underholdt,<br>med sølvklokkespill ble han vekket.<br>Slik oppnådde han ingen renhet—<br>han var henført av verdens gleder.</p>
<p><a class="kl" id="kl894"></a>Han overvant dette! Og gleden<br>fant han siden i Buddhas lære—<br>han krysset de flommende stryk:<br>se, Anuruddha mediterer!</p>
<p><a class="kl" id="kl895"></a>Synlige former, lyder, smaker,<br>dufter og fristende berøring—<br>han krysset også slike flommer.<br>Se, Anuruddha mediterer!</p>
<p><a class="kl" id="kl896"></a>Alene kommer vismannen<br>fra matrunden, og finner filler<br>på dynga. Slik er Anuruddha—<br>fri fra sinnets sorte strømmer.</p>
<p><a class="kl" id="kl897"></a>Han samler, vasker, farger, syr<br>en kappe av avfallsfillene,<br>den omtenksomme Anuruddha—<br>fri fra sinnets sorte strømmer.</p>
<p><a class="kl" id="kl898"></a>Den som er full av begjær og lede<br>og søker selskap for sitt hovmot,<br>er kjennetegnet av ondskap og hat<br>og all slags åndelig forurensning.</p>
<p><a class="kl" id="kl899"></a>Den som er oppmerksom og nøysom,<br>bekymringsløs og full av tilfredshet,<br>som trives i sitt eget selskap<br>og alltid trener flittig og ivrig,</p>
<p><a class="kl" id="kl900"></a>er kjennetegnet av sinnets sunnhet<br>som fører til strålende oppvåkning<br>og fri alle sinnets sorte strømmer.<br>Dette er sagt av den store seer!</p>
<p><a class="kl" id="kl901"></a>Den uovertrufne Mesteren<br>kjente min innerste tanke—<br>han kom til meg på magisk vis<br>i en skikkelse spunnet av ånd.</p>
<p><a class="kl" id="kl902"></a>Min innerste tanke var åpen<br>for Buddhas rene undervisning—<br>han gleder seg over klarhet<br>og fjernet all min forvirring!</p>
<p><a class="kl" id="kl903"></a>Da han hadde gitt meg læren<br>levde jeg lykkelig som munk—<br>lærens kunnskaper ble mine!<br>Buddhas vei er gått til ende.</p>
<p><a class="kl" id="kl904"></a>Femogfemti år har passert<br>siden jeg først satte meg ned.<br>Femogtyve år er det siden<br>jeg rykket latskapen opp med rot.</p>
<p><a class="kl" id="kl905"></a>Han puster ikke mer.<br>Vismannen har gått bort.<br>Med ro i sinnet har han gått inn<br>i den dype fred.</p>
<p><a class="kl" id="kl906"></a>Han tålte alle smerter<br>med fast og rolig sinn.<br>Nå har Den Våkne funnet<br>den store, lindrende frihet.</p>
<p><a class="kl" id="kl907"></a>Aldri berøre, aldri mer se<br>Den Vise, aldri mer høre<br>den gode læren fra hans munn!<br>Den Fullkomment Våkne har sluknet.</p>
<p><a class="kl" id="kl908"></a>Det blir ingen ny tilværelse<br>blant gudene—ikke frist meg!<br>Livets og dødens sirkel er brutt,<br>tilblivelsens vei gått til ende.</p>
<p><a class="kl" id="kl909"></a>Den som i ett og samme øyeblikk<br>kan se verdens tusen ansikter,<br>som kjenner magi, fødsel og død,<br>ser ånder når tiden er inne.</p>
<p><a class="kl" id="kl910"></a>Jeg var Annabhara, en fattig<br>som arbeidet med å bære mat.<br>Jeg ga mat til Uparittha,<br>den berømte eneboeren.</p>
<p><a class="kl" id="kl911"></a>Så ble jeg født som en Sakiya—<br>Anuruddha er navnet jeg fikk.<br>Med sang og dans ble jeg underholdt,<br>med sølvklokkespill ble jeg vekket.</p>
<p><a class="kl" id="kl912"></a>Men jeg så Den Fullkomment Våkne,<br>den tapre, fryktløse Mesteren!<br>Til ham fikk jeg tillit. Jeg gikk ut<br>i verden som en hjemløs munk.</p>
<p><a class="kl" id="kl913"></a>Jeg ser mine tidligere liv<br>og alle steder hvor jeg har bodd:<br>jeg sto blant de trettitre guder<br>som Sakka, gudenes konge,</p>
<p><a class="kl" id="kl914"></a>syv ganger var jeg menneske-konge<br>og hersket over store riker,<br>erobret alle verdens hjørner,<br>hersket over India!<br>Uten vold og sverd var mitt styre—<br>mitt våpen var rettferdighet.</p>
<p><a class="kl" id="kl915"></a>Fjorten kretsløp fra fødsel til død<br> —syv på jorden, syv i himmelen—<br>minnes jeg, og vet hvor jeg bodde:<br>gudenes verden husker jeg godt!</p>
<p><a class="kl" id="kl916"></a>Jeg gikk inn i dyp meditasjon,<br>jeg samlet meg om ett punkt i fred,<br>sinnet mitt fant fullkommen ro,<br>mitt indre øye strålte klart!</p>
<p><a class="kl" id="kl917"></a>Jeg kjenner fødsel og død til bunns,<br>hvordan skapninger kommer og går,<br>ja, alle former for eksistens<br>kjenner jeg i dyp meditasjon.</p>
<p><a class="kl" id="kl918"></a>Jeg har tjent læremesteren—<br>Buddhas vei er gått til ende.<br>den tunge børen er lagt ned,<br>roten til liv og død rykket opp.</p>
<p><a class="kl" id="kl919"></a>Bambuslandsbyen i Vajjis land<br>skal være mitt siste hvilested.<br>I lunden der finner jeg lindring,<br>fri fra sinnets sorte strømmer.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>