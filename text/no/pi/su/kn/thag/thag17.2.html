<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag17.2">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tretti vers</p>
<h1>17.2. Sariputta</h1>
</div>
<blockquote class="gatha"><p><a class="kl" id="kl981"></a>En som er mild, fredelig, samlet,<br>iherdig og full av god vilje<br>og gleder seg ved sin ensomhet—<br>han kan med rette kalles munk.</p>
<p><a class="kl" id="kl982"></a>Enten han spiser vått eller tørt,<br>bør han ikke bli overmett:<br>Med måte bør munken spise<br>om han vil gå med oppmerksomt sinn.</p>
<p><a class="kl" id="kl983"></a>Den siste munnfull—én for mye—<br>bør han la ligge. Vann er bedre!<br>Dette er nok til å leve godt<br>for en sterk og besluttsom munk.</p>
<p><a class="kl" id="kl984"></a>Om han dekker seg sømmelig til<br>med kappen han har til slikt bruk,<br>er dette nok til å leve godt<br>for en sterk og besluttsom munk.</p>
<p><a class="kl" id="kl985"></a>Om hytta hans beskytter mot regn<br>når han sitter i meditasjon,<br>er dette nok til å leve godt<br>for en sterk og besluttsom munk.</p>
<p><a class="kl" id="kl986"></a>Den som ser lykkens kjerne som sorg<br>og sorgen som en smertefull pil,<br>ser òg at ingenting skiller dem—<br>så hva er vel verden for ham?</p>
<p><a class="kl" id="kl987"></a>La meg slippe onde, dovne,<br>ulærde og respektløse folk!<br>Når verden er full av slike—<br>hva er denne verden for meg?</p>
<p><a class="kl" id="kl988"></a>Men fins det en lærd og vis person<br>som fører seg godt og behersket<br>og vier seg til oppmerksomhet—<br>la ham stå fremst av dem alle!</p>
<p><a class="kl" id="kl989"></a>Den som henger ved verdens kaos<br>og trives med det, som et dyr,<br>står fjernt fra den høyeste lindring<br>og frihet fra bånd og lenker.</p>
<p><a class="kl" id="kl990"></a>Den som frir seg fra verdens kaos<br>og fryder seg ved fredens vei,<br>er nær ved den høyeste lindring<br>og frihet fra alle lenker.</p>
<p><a class="kl" id="kl991"></a>Der hvor en arahant holder til—<br>i skogen, i den dypeste dal<br>eller på den høyeste fjelltopp—<br>der er det herlig å være!</p>
<p><a class="kl" id="kl992"></a>Herlig er det i skogene<br>der folk flest slett ikke vil bo:<br>de lidenskapsløse trives der.<br>De jager ikke sanselighet.</p>
<p><a class="kl" id="kl993"></a>En vismann som klokt og forstandig<br>kritiserer og ser dine feil<br>bør du følge, som om han var<br>en som avdekker skjulte skatter.<br>Om du følger en slik vismann<br>går det bedre, og ikke verre.</p>
<p><a class="kl" id="kl994"></a>La ham formane. La ham gi råd.<br>Han verner mot alt upassende.<br>Han er avholdt blant de gode,<br>men upopulær blant de slette.</p>
<p><a class="kl" id="kl995"></a>Den Våkne Mester underviste<br>en annen i sin store lære—<br>da læren ble lagt frem, lyttet jeg<br>ivrig etter dens dype mening.<br>Dette var ikke til unytte!<br>Jeg er fri sinnets sorte strømmer.</p>
<p><a class="kl" id="kl996"></a>Ikke om å se liv som var før,<br>eller om det himmelske øye,<br>ikke om å se andres tanker,<br>kunnskap om død og gjenfødelse,<br>eller om overjordisk hørsel<br>finnes noe ønske i meg.</p>
<p><a class="kl" id="kl997"></a>Under et tre, med raket hode<br>og kappen svøpt omkring seg, sitter<br>Upatissa, eldst i visdom,<br>og mediterer konsentrert.</p>
<p><a class="kl" id="kl998"></a>Etter å ha lagt tanken til ro<br>blir han, Den Våknes elev, straks<br>sittende i fullkommen fred<br>og hviler i edel taushet.</p>
<p><a class="kl" id="kl999"></a>Som den massive fjelltoppen<br>er urokkelig, solid fundert,<br>er også munken urokkelig<br>når han blir kvitt illusjonene.</p>
<p><a class="kl" id="kl1000"></a>For én uten hat som søker<br>sinnets renhet, vil så stor en feil<br>som får plass på spissen av et hår,<br>synes stort som en tordensky.</p>
<p><a class="kl" id="kl1001"></a>Jeg lengter ikke etter døden. <br>Jeg klynger meg ikke til livet.<br>Med oppmerksom forståelse<br>legger jeg fra meg denne kroppen.</p>
<p><a class="kl" id="kl1002"></a>Jeg lengter ikke etter døden.<br>Jeg klynger meg ikke til livet.<br>Som tjeneren venter på sin lønn<br>venter jeg rolig på min tid.</p>
<p><a class="kl" id="kl1003"></a>Både før og etter dette,<br>er død og ingenting annet.<br>Gå ikke til grunne! La ikke<br>dette øyeblikket gå fra deg!</p>
<p><a class="kl" id="kl1004"></a>Som en by i grensestrøkene<br>er voktet på alle kanter,<br>skal du ta vare på deg selv.<br>Benytt dette øyeblikket!<br>Den som forspiller sitt øyeblikk<br>skal sørge lenge i helvete.</p>
<p><a class="kl" id="kl1005"></a>En som rolig sier kloke ord<br>uten å være arrogant,<br>feier ondskapen bort, slik vinden<br>feier bladene av et tre.</p>
<p><a class="kl" id="kl1006"></a>En som rolig sier kloke ord<br>uten å være arrogant<br>har ristet ondskapen av seg<br>som vinden rister løv av trærne.</p>
<p><a class="kl" id="kl1007"></a>Med sinnsro, uten bekymringer,<br>med uforstyrret og fredfullt sinn,<br>med god atferd vil den vise<br>gjøre slutt på alt det vonde.</p>
<p><a class="kl" id="kl1008"></a>Visse bør ikke få tillit<br>selv om de skulle være munker.<br>Onde var de før de ble gode,<br>de kan fort bli onde igjen!</p>
<p><a class="kl" id="kl1009"></a>Sansebegjær og voldelighet,<br>sløvhet, rastløshet og forvirring:<br>Dette er sinnets fem gifter<br>for den som vil være en munk.</p>
<p><a class="kl" id="kl1010"></a>Den som har god konsentrasjon<br>og alltid trener iherdig,<br>enten han møtes med respekt<br>eller med spott og grov forakt,</p>
<p><a class="kl" id="kl1011"></a>den som alltid mediterer<br>med innsikt i det mest subtile,<br>og frydes ved å løse lenker,<br>han kan kalles et godt menneske.</p>
<p><a class="kl" id="kl1012"></a>Ikke en gang det store havet,<br>jorden, fjellet eller vinden<br>er verdig å lignes med læren<br>om den høyeste frigjøring!</p>
<p><a class="kl" id="kl1013"></a>Han ruller hjulet etter Buddha,<br>denne eldre, vise munken ...<br>han er som jord og vann og ild,<br>verken frastøtt eller bundet.</p>
<p><a class="kl" id="kl1014"></a>Han har nådd den store innsikt,<br>dyp tanke og fullkommen visdom!<br>Om han synes dum i sin ydmykhet,<br>ferdes han lysende, lindret.</p>
<p><a class="kl" id="kl1015"></a>Jeg har tjent læremesteren,<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p>
<p><a class="kl" id="kl1016"></a>Tren uavbrutt og utrettelig!<br>Dette er mitt råd til dere.<br>Nå synker jeg i hvilens kilde!<br>Jeg er helt og fullkomment fri!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>