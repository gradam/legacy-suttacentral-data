<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag12.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med tolv vers</p>
<h1>12.1. Silavat</h1>
</div>
<blockquote class="gatha"><p><a class="kl" id="kl608"></a>Øv dere på god oppførsel,<br>vis verden en vakker fremferd!<br>Den som vet å oppføre seg<br>oppnår alt det beste i livet.</p>
<p><a class="kl" id="kl609"></a>Den vise som ønsker tre gleder,<br>andres ros, rikdom og—senere—<br>himmelsk lykke etter døden,<br>bør vite å oppføre seg godt.</p>
<p><a class="kl" id="kl610"></a>Den som oppfører seg, vil nemlig<br>skaffe seg mange gode venner,<br>men den som ikke oppfører seg<br>støter venner bort med sin atferd.</p>
<p><a class="kl" id="kl611"></a>Den som oppfører seg dårlig<br>blir klandret, fordømt og kritisert,<br>men den som oppfører seg godt<br>oppnår ros og heder fra andre.</p>
<p><a class="kl" id="kl612"></a>God oppførsel er grunnlaget<br>for alle ting: det godes mor.<br>Og dette, all dyds begynnelse,<br>bør man foredle og dyrke.</p>
<p><a class="kl" id="kl613"></a>God oppførsel er ditt beste vern,<br>sinnets glede og de våknes port<br>inn til trygghetens vakre hage.<br>Derfor bør din atferd foredles.</p>
<p><a class="kl" id="kl614"></a>God oppførsel er en makeløs kraft,<br>det mektigste våpen av alle.<br>God oppførsel er et vakkert smykke,<br>den beste rustning du kan bære.</p>
<p><a class="kl" id="kl615"></a>God oppførsel er en mektig bro—<br>en duft av den aller herligste,<br>mest vidunderlige parfyme<br>som spres med vinden til alle kanter.</p>
<p><a class="kl" id="kl616"></a>God oppførsel er den beste næring,<br>den beste proviant til reisen.<br>God oppførsel er den beste farkost<br>å ferdes med i hele verden.</p>
<p><a class="kl" id="kl617"></a>En ondskapsfull tosk blir klandret<br>og lider helvetes pinsler—<br>han blir ulykkelig overalt<br>fordi han oppfører seg dårlig.</p>
<p><a class="kl" id="kl618"></a>En vis og vennlig mann blir rost<br>og oppnår himmelens gleder—<br>han blir lykkelig overalt<br>fordi han oppfører seg godt.</p>
<p><a class="kl" id="kl619"></a>God oppførsel er det største,<br>vismannen er uten like—<br>blant mennesker og blant guder<br>seirer han som kan oppføre seg!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>