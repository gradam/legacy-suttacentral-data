<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp5.6">
<article>
<div class="hgroup">
<p class="division">En tekstsamling 5.6</p>
<p class="subdivision">Parayanavagga—Kapitlet om å komme fram til målet</p>
<h1>Dhotakas spørsmål</h1>
</div>
<blockquote class="gatha"><p>Dhotaka:<br><a class="kl" id="kl1067(1061)"></a>“Jeg har et spørsmål om du vil besvare det,<br>for jeg vil gjerne høre dine ord, store vismann.<br>Når jeg har hørt hva du har å si,<br>vil jeg trene så jeg får fred i mitt indre.”<p>Mesteren:<br><a class="kl" id="kl1068(1062)"></a>“Vær da iherdig<br>og øv oppmerksomhet her og nå.<br>Når du har hørt hva jeg har å si,<br>kan du trene så du får fred i ditt indre.”</p>
<p>Dhotaka:<br><a class="kl" id="kl1069(1063)"></a>“Her i gudenes og menneskenes verden<br>ser jeg en brahman som vandrer uten å eie noe.<br>Derfor bøyer jeg meg for deg, du som ser alt.<br>Fri meg fra tvilen, du sakya.”</p>
<p>Mesteren:<br><a class="kl" id="kl1070(1064)"></a>“Jeg kan ikke fri noen som helst<br>fra tvil her i verden, Dhotaka.<br>Men når du kjenner den høyeste lære,<br>kan du selv krysse over til den andre siden.”</p>
<p>Dhotaka:<br><a class="kl" id="kl1071(1065)"></a>“Vær så snill å veilede meg, brahman,<br>så jeg kan lære å slippe taket,<br>så jeg kan vandre i oppmersomhet,<br>fri og urokkelig som det tomme rom.”</p>
<p>Mesteren:<br><a class="kl" id="kl1072(1066)"></a>“Jeg skal undervise deg i fred,<br>slik jeg selv har opplevd det, og ikke ut fra rykter.<br>Når du forstår dette, kan du vandre i oppmerksomhet<br>og ikke bli hengende fast ved noe i verden.”</p>
<p>Dhotaka:<br><a class="kl" id="kl1073(1067)"></a>“Dette er noe som gleder meg stort,<br>du vismann: den høyeste fred!<br>Når jeg forstår dette, kan jeg vandre i oppmerksomhet<br>og ikke bli hengende fast ved noe i verden.”</p>
<p>Mesteren:<br><a class="kl" id="kl1074(1068)"></a>“Uansett hva du opplever,<br>om det er høyt eller lavt, i midten eller på tvers,<br>så vit at det er noe som binder deg til verden.<br>Ikke ønsk deg mer eller mindre av det.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>