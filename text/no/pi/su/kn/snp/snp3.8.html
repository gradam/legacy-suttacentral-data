<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp3.8">
<article>
<div class="hgroup">
<p class="division">En tekstsamling 3.8</p>
<p class="subdivision">Mahavagga—Det store kapitlet</p>
<h1>Brodden</h1>
</div>
<blockquote class="gatha"><p><a class="kl" id="kl579(574)"></a>Mennesket lever sitt liv her<br>ubemerket, uten å vinne ry.<br>Livet er kort og slitsomt<br>og knyttet til mye smerte.</p>
<p><a class="kl" id="kl580(575)"></a>For det er ikke til å unngå<br>at den som er blitt født, også må dø.<br>Blir man gammel, så nærmer døden seg,<br>for slik er alt levendes natur.</p>
<p><a class="kl" id="kl581(576)"></a>Akkurat som man går og er redd<br>for at en moden frukt skal falle ned,<br>går menneskene også og er redde<br>for at døden skal ramme dem.</p>
<p><a class="kl" id="kl582(577)"></a>Alle krukker som produseres<br>med flid av krukkemakerens hånd,<br>ender med å bli knust.<br>Slik er det også med menneskenes liv.</p>
<p><a class="kl" id="kl583(578)"></a>Unge og gamle,<br>vismenn og dårer,<br>alle er underlagt døden,<br>det ender med døden for alle.</p>
<p><a class="kl" id="kl584(579)"></a>En far kan ikke berge sin sønn,<br>og slektninger kan ikke berge hverandre,<br>for de er underlagt døden—<br>på vei mot en annen verden.</p>
<p><a class="kl" id="kl585(580)"></a>Se! Mens slektninger ser på<br>og utstøter mange klager,<br>blir hver og en som er dødelig,<br>ført bort som kveg til slakteren.</p>
<p><a class="kl" id="kl586(581)"></a>Slik lider verden<br>under alderdom og død.<br>Derfor sørger ikke den vise<br>siden han vet hvordan verden er.</p>
<p><a class="kl" id="kl587(582)"></a>Den som ikke kjenner veien<br>verken hvor han er kommet fra eller hvor han skal hen,<br>som ikke kan se i noen av retningene,<br>han jamrer til ingen nytte.</p>
<p><a class="kl" id="kl588(583)"></a>Hvis det hadde vært mulig<br>å finne ut noe fornuftig<br>ved å skade seg selv,<br>ved dumskap, jamring og klaging,<br>så hadde vismannen også gjort det.</p>
<p><a class="kl" id="kl589(584)"></a>Sinnet finner ikke ro<br>når man klager og jamrer.<br>Slikt skaper bare mer smerte,<br>og kroppen tar skade av det.</p>
<p><a class="kl" id="kl590(585)"></a>Den som skader seg selv,<br>blir bare mager og blek.<br>De døde har ingen nytte av slikt.<br>All jammer er til ingen nytte.</p>
<p><a class="kl" id="kl591(586)"></a>Den som ikke klarer å slippe taket i sorgen,<br>er bare på vei mot flere smerter.<br>Den som jamrer over de døde,<br>gjør ikke annet enn å øke sine sorger.</p>
<p><a class="kl" id="kl592(587)"></a>Se hvordan det går med andre,<br>de opplever resultatene av det de har gjort.<br>Alle levende vesener skjelver<br>fordi de er underlagt døden.</p>
<p><a class="kl" id="kl593(588)"></a>For samme hva de innbiller seg,<br>så går det ikke slik de hadde tenkt.<br>Det er dette som er forskjellen,<br>så se hvordan det går med verden.</p>
<p><a class="kl" id="kl594(589)"></a>For selv om du skulle leve<br>i hundre år, eller mer,<br>må du skilles fra din familie<br>for livet tar slutt en gang.</p>
<p><a class="kl" id="kl595(590)"></a>Så når du har lyttet til en arahat,<br>slutt å jamre og klage!<br>Når du ser at noen er død,<br>så innse at du ikke får dem tilbake.</p>
<p><a class="kl" id="kl596(591)"></a>Hvis et hus brenner,<br>kan man slukke ilden med vann.<br>Slik kan også en vismann,<br>en som er klok, lærd og vennlig,<br>blåse bort sorgene på et blunk<br>slik vinden blåser bort et bomullstørkle.</p>
<p><a class="kl" id="kl597(592)"></a>Den som søker lykken,<br>bør selv fjerne smertens brodd,<br>og slippe taket i all lengsel,<br>alle klager og alle sorger.</p>
<p><a class="kl" id="kl598(593)"></a>Når han har trukket ut brodden<br>og har funnet fred og frihet i sinnet,<br>legger han alle sorger bak seg<br>og opplever nibbana, uten sorger.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>