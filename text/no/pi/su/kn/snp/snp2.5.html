<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp2.5">
<article>
<div class="hgroup">
<p class="division">En tekstsamling 2.5</p>
<p class="subdivision">Culavagga—Det lille kapitlet</p>
<h1>Suciloma</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Gaya, holdt han til i Tankitamance, der også yakkhaen Suciloma holdt til. Da kom yakkhaene Khara og Suciloma gående, og Khara sa:</p>
<p>“Der er det en munk.”</p>
<p>“Nei, han er ikke noen munk, han bare ser ut som en. Jeg skal snart finne ut om han er en munk eller om han bare ser ut som en.”</p>
<p>Dermed gikk Suciloma bort til Mesteren og trykket seg inntil ham. Mesteren flyttet seg litt, og Suciloma sa:</p>
<p>“Er du redd for meg, munk?”</p>
<p>“Nei, jeg er ikke redd for deg, min venn. Men jeg liker ikke at du sitter så tett inntil meg.”</p>
<p>“Jeg vil stille deg et spørsmål, munk. Hvis du ikke svarer, knuser jeg sinnet ditt, kløver hjertet ditt eller tar deg i føttene og slenger deg ut i Ganges!”</p>
<p>“Jeg kan ikke se at noen i hele verden med dens guder, djevler, brahmaner, filosofer, fyrster og andre mennesker skal kunne knuse sinnet mitt, kløve hjertet mitt eller ta meg i føttene og slenge meg ut i Ganges, min venn. Men spør nå om hva du vil.”</p>
<p>Yakkhaen Suciloma uttalte da dette verset:</p>
<blockquote class="gatha"><p><a class="kl" id="kl273(270)"></a>“Hva er årsaken til hat og begjær?<br>Hva kommer misnøye, fryd og spenning?<br>Hva kommer tankene av?<br>De spretter jo opp slik smågutter kaster ei kråke.”</p>
<p><a class="kl" id="kl274(271)"></a>“Hat og begjær kommer av dette.<br>Misnøye, fryd og spenning kommer av dette.<br>Tankene kommer av dette,<br>når de spretter opp slik smågutter kaster ei kråke.</p>
<p><a class="kl" id="kl275(272)"></a>De oppstår fra oss selv ut fra det vi knytter oss til,<br>liksom nye skudd ut fra banyan-treets stamme.<br>De er mange og de er sammenfiltret med nytelser,<br>slik slyngplanter brer seg ut i skogen.</p>
<p><a class="kl" id="kl276( 273)"></a>De som vet hvor alt dette kommer fra,<br>de avviser det. Hør på meg, yakkha!<br>De krysser den elven som er vanskelig å krysse,<br>som ikke de tidligere har krysset, og de vender ikke tilbake.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>