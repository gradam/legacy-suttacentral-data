<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp2.8">
<article>
<div class="hgroup">
<p class="division">En tekstsamling 2.8</p>
<p class="subdivision">Culavagga—Det lille kapitlet</p>
<h1>Båten</h1>
</div>
<blockquote class="gatha"><p><a class="kl" id="kl318(316)"></a>Når en person virkelig kjenner læren,<br>bør man hedre og respektere ham<br>på samme måte som Indra blir hedret av gudene.<br>Når en slik lærd person med fredfylt sinn<br>blir respektert, gir han god undervisning i læren.</p>
<p><a class="kl" id="kl319(317)"></a>Den som oppmerksomt omgås<br>en slik person, lytter til det hans sier<br>og følger alle hans veiledninger,<br>blir klok, forstandig og vis.</p>
<p><a class="kl" id="kl320(318)"></a>Men den som omgås<br>en smålig og misunnelig tosk<br>som ikke har forstått poenget<br>og ikke har utviklet seg i samsvar med læren,<br>han går til sin død uten å ha lagt tvilen bak seg.</p>
<p><a class="kl" id="kl321(319)"></a>Hvis en mann har falt ut i elven<br>som går fossende stri med stor vannføring,<br>da driver han hjelpeløst med strømmen.<br>Hvordan kan han hjelpe andre til å komme over?</p>
<p><a class="kl" id="kl322(320)"></a>Slik er det med den som ikke har utviklet sitt sinn,<br>som ikke har lyttet til dem som kjenner læren.<br>Når han selv ikke vet og ikke har lagt tvilen bak seg,<br>hvordan kan han da hjelpe andre til forståelse?</p>
<p><a class="kl" id="kl323(321)"></a>Men en kyndig, klok og forstandig mann<br>kan hjelpe mange andre over elven<br>hvis han har en solid båt<br>utstyrt med årer og ror.</p>
<p><a class="kl" id="kl324(322)"></a>Slik kan den som har utviklet sitt sinn,<br>som kjenner læren og ikke er i tvil,<br>hjelpe andre til forståelse<br>hvis de klarer å lytte og forstår det de hører.</p>
<p><a class="kl" id="kl325(323)"></a>Derfor bør dere omgås gode mennesker<br>som har både lærdom og god forstand.<br>Når dere forstår læren og praktiserer den,<br>da vil dere finne lykken.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>