<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp3.3">
<article>
<div class="hgroup">
<p class="division">En tekstsamling 3.3</p>
<p class="subdivision">Mahavagga—Det store kapitlet</p>
<h1>God tale</h1>
</div>
<p><span class="evam">Slik har jeg hørt det</span>:</p>
<p>En gang oppholdt Mesteren seg i Anathapindikas park Jetalunden i Savatthi. Der henvendte han seg til munkene, og sa:</p>
<p>“Munker!”</p>
<p>“Ja, Mester,” svarte de.</p>
<p>Mesteren sa:</p>
<p>“God tale har fire egenskaper, munker, som gjør at den ikke er dårlig, ikke fortjener kritikk og ikke kan klandres av de vise. Hvilke fire? Det er når en munk fører god tale, og ikke dårlig. Det er når han taler om det som er rett, ikke om det som er urett. Det er når han taler vennlig og ikke uvennlig. Og det er når en munk snakker sant og ikke lyver. Dette er de fire egenskapene som gjør at god tale ikke er dårlig, ikke fortjener kritikk og ikke kan klandres av de vise.”</p>
<p>Slik talte Mesteren. Deretter la han til dette verset:</p>
<blockquote class="gatha"><p><a class="kl" id="kl452(450)"></a>“De gode sier at god tale er det beste.<br>Å tale rett og ikke urett er det andre.<br>Det tredje er å tale vennlig og ikke uvennlig.<br>Det fjerde er å tale sant og ikke lyve.”</p></blockquote>
<p>Da reiste munken Vangisa seg, la kappen over den ene skulderen, hilste Mesteren med løftede hender med håndflatene lagt mot hverandre, og sa:</p>
<p>“Da kom jeg på noe, Mester.”</p>
<p>“Si hva du kom på, Vangisa,” sa Mesteren.</p>
<p>Vangisa roste Mesteren i hans nærvær med disse versene:</p>
<blockquote class="gatha"><p><a class="kl" id="kl453(451)"></a>“Man bør tale slik<br>at man ikke plager seg selv<br>og heller ikke plager andre.<br>Slike ord er god tale.</p>
<p><a class="kl" id="kl454(452)"></a>Man bør tale vennlige ord<br>som andre blir glade for å høre.<br>Ord som ikke gjør andre vondt,<br>slike ord bør man tale.</p>
<p><a class="kl" id="kl455(453)"></a>Sanne ord kan ikke dø,<br>det er en evig lov.<br>Det sies at grunnlaget for alt som er godt,<br>er sannhet, velferd og rett.</p>
<p><a class="kl" id="kl456(454)"></a>De ordene den oppvåknede taler,<br>viser veien til nibbana og fred.<br>De gjør ende på alt som gjør vondt,<br>og dette er den beste tale.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>