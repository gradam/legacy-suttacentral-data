<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp4.8">
<article>
<div class="hgroup">
<p class="division">En tekstsamling 4.8</p>
<p class="subdivision">Atthakavagga—Åtterkapitlet</p>
<h1>Pasura</h1>
</div>
<blockquote class="gatha"><p><a class="kl" id="kl830(824)"></a>“Renhet finnes bare her,” sier noen,<br>og de sier at det ikke finnes renhet i noen annen lære.<br>Det de selv holder seg til, regner de som renhet,<br>og de klamrer seg hver til sin egen sannhet.</p>
<p><a class="kl" id="kl831(825)"></a>De elsker debatt og kaster seg gjerne ut i slike,<br>mens de betrakter andre debattanter som idioter.<br>De krangler og støtter seg på forskjellige lærere<br>og kaller seg eksperter fordi de vil ha anerkjennelse.</p>
<p><a class="kl" id="kl832(826)"></a>De sitter midt i forsamlingen og debatterer,<br>og de ønsker seg ros og er redde for å tape.<br>Men blir de gjendrevet, blir de deprimerte,<br>og de leter etter svake punkter i motpartens kritikk.</p>
<p><a class="kl" id="kl833(827)"></a>Den som blir beseiret i debatten,<br>som får sine argumenter gjendrevet etter grundig utspørring,<br>hadde en dårlig sak, og han blir trist og nedslått<br>og sutrer og sier: “Jeg tapte!”</p>
<p><a class="kl" id="kl834(828)"></a>Slike debatter oppstår blant filosofer<br>og noen vinner og noen taper.<br>Når man innser dette, bør man avstå fra debatt,<br>for den eneste hensikten med dem er vinning og ry.</p>
<p><a class="kl" id="kl835(829)"></a>Eller hvis han høster ros der<br>mens han debatterer midt i forsamlingen,<br>da smiler han fornøyd og blir kry av det.<br>Han blir arrogant fordi han har oppnådd suksess.</p>
<p><a class="kl" id="kl836(830)"></a>Denne arrogansen blir ham til fordervelse<br>for han kommer bare til å uttale seg med desto større arroganse.<br>Når man innser dette, bør man avstå fra debatt,<br>for gode mennesker sier at det ikke er veien til renhet.</p>
<p><a class="kl" id="kl837(831)"></a>Gå tordnende fram som en helt,<br>ernæret av kongelig føde, som møter sine fiender.<br>Gå dine motstandere i møte,<br>for striden er bilagt før den begynner.</p>
<p><a class="kl" id="kl838(832)"></a>Hvis noen vil kjempe for en teori<br>og sier at dette er den eneste sannhet,<br>så si til dem at det ikke er noe å strides om,<br>og de vil ikke finne noen motstand her.</p>
<p><a class="kl" id="kl839(833)"></a>De som vandrer uten å konfrontere noen,<br>som ikke setter den ene teorien opp mot den andre—<br>hvem av dem vil du konfrontere, Pasura?<br>De tar uansett ikke opp stridshansken.</p>
<p><a class="kl" id="kl840(834)"></a>Du tenker og spekulerer for mye,<br>og sinnet ditt er fullt av teorier.<br>Men du prøver å konfrontere en vismann,<br>og ham kommer du ingen vei med.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>