<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp5.8">
<article>
<div class="hgroup">
<p class="division">En tekstsamling 5.8</p>
<p class="subdivision">Parayanavagga—Kapitlet om å komme fram til målet</p>
<h1>Nandas spørsmål</h1>
</div>
<blockquote class="gatha"><p>Nanda:<br><a class="kl" id="kl1083(1077)"></a>“Folk sier det finnes vismenn i verden,<br>men hvilket grunnlag har de for å si det?<br>Blir noen regnet som vismenn på grunn av sin kunnskap?<br>Eller er det på grunnlag av hvordan de lever?”</p>
<p>Mesteren:<br><a class="kl" id="kl1084(1078)"></a>“Vi sier ikke at noen er en vismann<br>bare fordi han har teorier, kunnskaper eller følger ritualer.<br>Men den som ikke skaffer seg fiender, som har fred<br>og som vandrer uten begjær, han vil jeg kalle en vismann.”</p>
<p>Nanda:<br><a class="kl" id="kl1085(1079)"></a>“Mange brahmaner og filosofer sier at renhet<br>springer ut av det vi ser og hører, eller de sier<br>at renhet får man gjennom å utføre ritualer,<br>eller de har andre forklaringer, og de lever et asketisk liv.<br>Har de krysset floden og lagt fødsel og alderdom bak seg?<br>Vær så snill å besvare dette spørsmålet, Mester.”</p>
<p>Mesteren:<br><a class="kl" id="kl1086(1080)"></a>“Mange brahmaner og filosofer sier at renhet<br>springer ut av det vi ser og hører, eller de sier<br>at renhet får man gjennom å utføre ritualer,<br>eller de har andre forklaringer.<br>Men selv om de lever et asketisk liv,<br>har de ikke krysset floden og lagt fødsel og alderdom bak seg.”</p>
<p>Nanda:<br><a class="kl" id="kl1087(1081)"></a>“Mange brahmaner og filosofer sier at renhet<br>springer ut av det vi ser og hører, eller de sier<br>at renhet får man gjennom å utføre ritualer,<br>eller de har andre forklaringer. Du sier de ikke har krysset floden.<br>Men hvem er det da her i denne verden med dens guder og mennesker<br>som har krysset floden og lagt fødsel og alderdom bak seg?<br>Vær så snill å besvare dette spørsmålet, Mester.”</p>
<p>Mesteren:<br><a class="kl" id="kl1088(1082)"></a>“Jeg sier ikke at alle brahmaner og filosofer<br>er innhyllet i fødsel og alderdom.<br>De som har sluppet taket i det de ser og hører,<br>i det de tenker eller i ritualer og alt annet,<br>som har gjennomskuet begjæret og er uten forurensninger i sinnet,<br>de vil jeg si har krysset floden.”</p>
<p>Nanda:<br><a class="kl" id="kl1089(1083)"></a>“Det gleder meg å høre dette, du vise!<br>Du har forklart det godt og uten involveringer, Gotama!<br>De som har sluppet taket i det de ser og hører,<br>i det de tenker eller i ritualer og alt annet,<br>som har gjennomskuet begjæret og er uten forurensninger i sinnet,<br>de vil jeg også si har krysset floden.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>