<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp3.2">
<article>
<div class="hgroup">
<p class="division">En tekstsamling 3.2</p>
<p class="subdivision">Mahavagga—Det store kapitlet</p>
<h1>Iherdig praksis</h1>
</div>
<blockquote class="gatha"><p><a class="kl" id="kl427(425)"></a>Jeg satt ved elven Neranjara<br>og mediterte iherdig.<br>Jeg ville praktisere treningen<br>for å bli fri fra alle bindinger.</p>
<p><a class="kl" id="kl428(426)"></a>Da kom Namuci (Mara) og talte<br>til meg med smørblid stemme:<br>“Du er mager og blek<br>og ser ut som om du er døden nær.</p>
<p><a class="kl" id="kl429(427)"></a>Du ser ut som om bare en promille<br>av deg står til liv, resten av deg er dødsens.<br>Hold deg i live, for det er bedre å leve.<br>Den som er i live, kan gjøre mye godt.</p>
<p><a class="kl" id="kl430(428)"></a>Du kan samle deg store fortjenester<br>ved å leve som en hellig mann<br>og ved å ofre i offerilden.<br>Hvorfor da alt dette strevet?</p>
<p><a class="kl" id="kl431(429)"></a>Treningsveien er slitsom,<br>den er vanskelig å gjennomføre.”<br>Disse versene uttalte Mara<br>der han sto ved siden av den oppvåknede.</p>
<p><a class="kl" id="kl432(430)"></a>Men da Mara hadde sagt dette,<br>svarte Mesteren slik:<br>“Du onde, du latsabbenes venn!<br>Det du kom hit for å gjøre,</p>
<p><a class="kl" id="kl433(431)"></a>det klarer du bare ikke.<br>Jeg har ikke den minste trang til fortjenester,<br>så det er bedre du henvender deg<br>til dem som ønsker seg slike ting.</p>
<p><a class="kl" id="kl434(432)"></a>Jeg har derimot min overbevisning,<br>jeg har krefter og jeg har visdom.<br>Så hvorfor ber du meg leve,<br>når jeg har bestemt meg for dette?</p>
<p><a class="kl" id="kl435(433)"></a>Vinden kan jo tørke ut<br>selv store elver.<br>Så hvorfor skal ikke blodet mitt tørke ut<br>når jeg har en slik fast beslutning?</p>
<p><a class="kl" id="kl436(434)"></a>Om blodet mitt skulle tørke ut<br>om slim og galle også tørker ut,<br>om kjøttet mitt også svinner hen,<br>så blir sinnet mitt desto klarere.<br>Da vil min oppmerksomhet, visdom<br>og konsentrasjon bli desto fastere.</p>
<p><a class="kl" id="kl437(435)"></a>Når jeg lever slik,<br>har jeg oppnådd den mest subtile følelse.<br>Sinnet mitt lengter ikke etter sansenytelser.<br>Se—slik kan man bli ren!</p>
<p><a class="kl" id="kl438(436)"></a>Sansenytelser er din første hær,<br>og misnøye er din andre.<br>Den tredje er sult og tørst,<br>og den fjerde er begjær.</p>
<p><a class="kl" id="kl439(437)"></a>Den femte er sløvhet og treghet,<br>og den sjette er feighet.<br>Den sjuende er forvirring,<br>og den åttende er nedlatenhet og stivsinn.</p>
<p><a class="kl" id="kl440(438)"></a>Vinning, respekt og berømmelse,<br>samt ry man ikke har fortjent,<br>det å opphøye seg selv<br>og fornedre andre,</p>
<p><a class="kl" id="kl441(439)"></a>dette er hæren din, Namuci,<br>dette er mørkets angrepsstyrke.<br>Bare en helt kan beseire den,<br>men vinner han, blir han lykkelig.</p>
<p><a class="kl" id="kl442(440)"></a>Jeg utfordrer deg, Màra!<br>Jeg våger gjerne livet i kampen!<br>Det er bedre for meg å dø i kamp<br>enn å leve etter et nederlag.</p>
<p><a class="kl" id="kl443(441)"></a>Noen filosofer og brahmaner<br>har ikke fordypet seg i dette.<br>De kjenner ikke den veien<br>som de med god oppførsel går.</p>
<p><a class="kl" id="kl444(442)"></a>Nå som jeg ser hæren omringer meg,<br>anført av Mara på sin stridselefant,<br>går jeg gjerne ut i striden.<br>Jeg vil ikke vike for denne utfordingen.</p>
<p><a class="kl" id="kl445(443)"></a>Denne hæren kan ikke overvinnes<br>av verden med alle dens guder.<br>Jeg skal knuse den med visdom,<br>slik jeg knuser en ubrent leirkrukke med en stein.</p>
<p><a class="kl" id="kl446(444)"></a>Med herredømme over mine tanker<br>og med veletablert oppmerksomhet<br>skal jeg vandre fra land til land<br>og undervise mange elever.</p>
<p><a class="kl" id="kl447(445)"></a>Besluttsomme og iherdige<br>vil de følge min undervisning.<br>De kommer ikke til å følge dine råd,<br>men gå dit hvor ingen sorger finnes.”</p>
<p><a class="kl" id="kl448(446)"></a>I sju år har jeg fulgt Mesteren<br>hakk i hæl, skritt for skritt.<br>Jeg har ikke funnet noen feil<br>ved den fullt oppvåknede og oppmerksomme.</p>
<p><a class="kl" id="kl449(447)"></a>“Kråka  kretset rundt en stein (sa Mara)<br>fordi den så ut som en fettklump.<br>Den trodde den skulle finne noe mykt der,<br>noe som smakte søtt.</p>
<p><a class="kl" id="kl450(448)"></a>Men den måtte bare gi seg<br>for der fikk den ikke noe søtt i nebbet.<br>Vi må bare gi opp å angripe Gotama,<br>ellers går det med oss som med kråka.”</p>
<p><a class="kl" id="kl451(449)"></a>Ånden ble så nedslått og trist<br>at han mistet harpen fra armkroken.<br>Han ble så skuffet og lei seg<br>at han bare forsvant og ble borte.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>