<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp1.3">
<article>
<div class="hgroup">
<p class="division">En tekstsamling 1.3</p>
<p class="subdivision">Uragavagga—Slangekapitlet</p>
<h1>Neshornet</h1>
</div>
<blockquote class="gatha"><p><a class="kl" id="kl35"></a>Ikke gjør vold på noe som lever.<br>Ikke gjør noen av dem noe vondt.<br>Ikke ønsk deg sønner eller venner.<br>Gå heller alene—som et neshorn.</p>
<p><a class="kl" id="kl36"></a>Samvær med andre skaper bindinger,<br>og bindinger fører til smerte.<br>Se farene ved slike bindinger.<br>Gå heller alene—som et neshorn.</p>
<p><a class="kl" id="kl37"></a>Medfølelse med venner og kolleger<br>binder sinnet slik at man bommer på målet.<br>Se farene ved slikt samvær.<br>Gå heller alene—som et neshorn.</p>
<p><a class="kl" id="kl38"></a>Omsorg for kone og barn<br>er som et villnis av bambuskratt<br>som kveler det enkelte bambusskuddet.<br>Gå heller alene—som et neshorn.</p>
<p><a class="kl" id="kl39"></a>Slik hjorten ferdes fritt i skogen<br>og beiter hvor den måtte ønske det,<br>slik bør den vise være uavhengig.<br>Gå heller alene—som et neshorn.</p>
<p><a class="kl" id="kl40"></a>Blant venner møter man krav,<br>om man hviler, står eller går.<br>Bedre med uavhengighet uten krav.<br>Gå heller alene—som et neshorn.</p>
<p><a class="kl" id="kl41"></a>Blant venner er spøk og moro,<br>og barna blir man glad i.<br>Selv om du ikke vil skilles fra dine kjære,<br>gå heller alene—som et neshorn.</p>
<p><a class="kl" id="kl42"></a>Vær alltid vennlig mot alle<br>og tilfreds med det du har,<br>vær alltid tapper i farens stund,<br>og gå alene—som et neshorn.</p>
<p><a class="kl" id="kl43"></a>Noen eneboere er vanskelige å omgås,<br>noen fastboende er også vanskelige.<br>Andre får ta seg av sine egne barn.<br>Gå heller alene—som et neshorn.</p>
<p><a class="kl" id="kl44"></a>Slipp taket i det som gjør deg til fastboende<br>slik treet slipper bladene om høsten.<br>Skjær over det som binder deg til hjemmet.<br>Gå heller alene—som et neshorn.</p>
<p><a class="kl" id="kl45"></a>Hvis du finner en venn på veien,<br>som er forstandig, klok og god,<br>bør du slå følge med ham.<br>Våken og glad til sinns<br>skal du beseire alle farer.</p>
<p><a class="kl" id="kl46"></a>Men finner du ingen venn på veien,<br>som er forstandig, ærlig og klok,<br>da er det bedre å vandre alene;<br>liksom en konge på flukt fra fienden,<br>eller en stolt elefant i sin skog.</p>
<p><a class="kl" id="kl47"></a>La oss lovprise gode venner,<br>for det er godt å være sammen<br>med dem som er som oss, eller bedre.<br>Finner du ikke slike, så lev et feilfritt liv.<br>Gå heller alene—som et neshorn.</p>
<p><a class="kl" id="kl48"></a>Se de vakre armringene<br>som gullsmeden kyndig har smidd.<br>Når to er på samme arm, støter de sammen.<br>Gå heller alene—som et neshorn.</p>
<p><a class="kl" id="kl49"></a>Når to går sammen, blir det mye prat<br>som lett kan utarte til krangel.<br>Når du innser farene ved dette,<br>gå heller alene—som et neshorn.</p>
<p><a class="kl" id="kl50"></a>Sansenytelser er deilige<br>og sinnet henføres av de mange nytelsene.<br>Når du innser farene ved nytelser,<br>gå heller alene—som et neshorn.</p>
<p><a class="kl" id="kl51"></a>De er en pest og en plage<br>og bringer meg bare ulykke.<br>Når du innser farene ved nytelser,<br>gå heller alene—som et neshorn.</p>
<p><a class="kl" id="kl52"></a>Varme og kulde, sult og tørst,<br>vind og vær og fluer og mygg—<br>venn deg til å tåle alt dette,<br>og gå alene—som et neshorn.</p>
<p><a class="kl" id="kl53"></a>Som en mektig elefant,<br>et edelt dyr med kraftige skuldrer,<br>bryter ut av flokken og går hvor det vil—<br>bør du gå alene—som et neshorn.</p>
<p><a class="kl" id="kl54"></a>Den som holder følge med andre,<br>oppnår ikke et eneste øyeblikk med frihet.<br>Lytt heller til solens slektning<br>og gå alene—som et neshorn.</p>
<p><a class="kl" id="kl55"></a>Når du har nådd fram til kunnskap<br>og ikke er avhengig av andres veiledninger,<br>så riv deg løs fra teorienes villnis<br>og følg den veien du har funnet:<br>Gå derfor alene—som et neshorn.</p>
<p><a class="kl" id="kl56"></a>Slipp taket i grådighet, svik, begjær<br>og hykleri—blås bort uvitenhet og feil.<br>Tenk ikke vondt om noe i verden.<br>Gå heller alene—som et neshorn.</p>
<p><a class="kl" id="kl57"></a>Pass deg for dårlige venner<br>som ikke ser målet, men går gale veier.<br>Ikke slå følge med den som er på villstrå.<br>Gå heller alene—som et neshorn.</p>
<p><a class="kl" id="kl58"></a>Vær heller sammen med lærde venner<br>som kjenner læren og har god forstand.<br>Når du kjenner målet og har fordrevet tvilen,<br>bør du gå alene—som et neshorn.</p>
<p><a class="kl" id="kl59"></a>Ikke vær opptatt av lek og sport<br>eller av denne verdens nytelser.<br>Ikke pynt på tingene, men si det som er sant.<br>Gå derfor alene—som et neshorn.</p>
<p><a class="kl" id="kl60"></a>Forlat din hustru, barn og foreldre,<br>slekt og venner og eiendommer,<br>og si farvel til alle sansenytelser.<br>Gå heller alene—som et neshorn.</p>
<p><a class="kl" id="kl61"></a>Det du binder deg til, gir lite tilfredsstillelse.<br>Det gir få gleder, men mange sorger<br>Den vise ser det som en byll, en lidelse.<br>Gå heller alene—som et neshorn.</p>
<p><a class="kl" id="kl62"></a>Bryt ut av bindingene<br>slik fisken bryter ut av garnet,<br>slik asken ikke blir til ild igjen.<br>Gå heller alene—som et neshorn.</p>
<p><a class="kl" id="kl63"></a>Med senket blikk og avmålte skritt,<br>med full kontroll over sanser og sinn,<br>fri fra begjær og lidenskaper<br>bør du gå alene—som et neshorn.</p>
<p><a class="kl" id="kl64"></a>Slipp det som binder deg til hjemmet<br>slik treet slipper sine blader om høsten.<br>Legg den gule kappen om dine skuldrer<br>og gå alene—som et neshorn.</p>
<p><a class="kl" id="kl65"></a>Ikke vær kresen, ikke ligg noen til byrde.<br>Gå alltid videre, og ikke bind deg<br>til den ene eller den andre familien.<br>Gå heller alene—som et neshorn.</p>
<p><a class="kl" id="kl66"></a>Kvitt deg med sinnets fem sperringer,<br>fordriv alle sinnets forurensninger.<br>Vær uavhengig, uten kjærlighet eller hat.<br>Gå heller alene—som et neshorn.</p>
<p><a class="kl" id="kl67"></a>Vend ryggen til lykke og lidelse<br>og til gamle gleder og sorger.<br>Med ren konsentrasjon og sinnslikevekt<br>bør du gå alene—som et neshorn.</p>
<p><a class="kl" id="kl68"></a>Sett kreftene inn mot det høyeste mål,<br>ikke vær doven og treg til sinns.<br>Med fast beslutning og full av energi<br>bør du gå alene—som et neshorn.</p>
<p><a class="kl" id="kl69"></a>Ikke gi opp din ensomme meditasjon,<br>men følg læren i den minste detalj.<br>Se farene i tilværelsen<br>og gå alene—som et neshorn.</p>
<p><a class="kl" id="kl70"></a>Arbeid for å slukke begjæret,<br>vær flittig, klok, oppmerksom og lærd.<br>Kjenn læren, vær standhaftig og sterk,<br>og gå alene—som et neshorn.</p>
<p><a class="kl" id="kl71"></a>Som løven som ikke skremmes av støy,<br>som vinden som ikke kan fanges i et garn,<br>som lotusen som vannet preller av på<br>bør du gå alene—som et neshorn.</p>
<p><a class="kl" id="kl72"></a>Som en seierherre skal du vandre,<br>liksom løven, dyrenes konge,<br>som seirer med sitt kraftige bitt.<br>Slik skal du leve langt borte fra folk<br>og gå alene—som et neshorn.</p>
<p><a class="kl" id="kl73"></a>I vennlighet, medfølelse,<br>medglede og frihet skal du vandre.<br>La ingen i verden hindre deg,<br>men gå alene—som et neshorn.</p>
<p><a class="kl" id="kl74"></a>Slipp taket i grådighet, hat og forvirring,<br>og bryt alle lenker som binder deg.<br>Møt døden uten frykt<br>og gå alene—som et neshorn.</p>
<p><a class="kl" id="kl75"></a>Folk har baktanker med hvem de omgås.<br>En venn uten baktanker er vanskelig å finne.<br>Mennesket er urent og selvopptatt.<br>Gå derfor alene—som et neshorn.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>