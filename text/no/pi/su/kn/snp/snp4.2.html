<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp4.2">
<article>
<div class="hgroup">
<p class="division">En tekstsamling 4.2</p>
<p class="subdivision">Atthakavagga—Åtterkapitlet</p>
<h1>Huleboeren</h1>
</div>
<blockquote class="gatha"><p><a class="kl" id="kl778(772)"></a>Den som absolutt vil sitte inne i kroppens hule,<br>dekket av mange forurensninger<br>og fordypet i vrangforestillinger,<br>han befinner seg langt unna løsrivelse.<br>For det er ikke lett å slippe taket i sansenytelsene.</p>
<p><a class="kl" id="kl779(773)"></a>De som er bundet til søte forhåpninger<br>som er skapt av deres egne ønsker,<br>er ikke lette å frigjøre,<br>og andre enn de selv kan ikke gjøre det.<br>De lengter etter det som har vært<br>eller de lengter etter det som skal komme.<br>De lengter etter sansenytelser nå,<br>eller de lengter tilbake til det som har vært.</p>
<p><a class="kl" id="kl780(774)"></a>De er som besatt av sanselige nytelser<br>og de velter seg i vrangforestillinger.<br>De er utakknemlige og helt på villspor.<br>De rammes av lidelser og jamrer:<br>‘Hva skal det bli av oss når vi dør?'</p>
<p><a class="kl" id="kl781(775)"></a>Derfor bør folk praktisere denne treningen.<br>Det man vet er feil her i verden<br>bør man ikke praktisere,<br>for de vise sier at livet er kort.</p>
<p><a class="kl" id="kl782(776)"></a>Jeg ser at folk her i verden skjelver,<br>besatt av trangen til å eksistere.<br>Dårlige mennesker sutrer mellom dødens kjever,<br>siden de ikke klarer å fri seg fra begjæret etter ny tilblivelse.</p>
<p><a class="kl" id="kl783(777)"></a>Se hvordan de skjelver, de som tenker på “meg” og “mitt.<br>De spreller som fisk på land i en uttørret bekk.<br>Den som innser dette, tenker ikke på “meg” og “mitt”,<br>og lenger ikke etter ny tilblivelse.</p>
<p><a class="kl" id="kl784(778)"></a>Den vise fordriver trangen til begge ytterligheter.<br>Han gjennomskuer persepsjonene og griper ikke etter dem.<br>Han avstår fra å gjøre noe han kunne angre på<br>og klamrer seg ikke til det han ser og hører.</p>
<p><a class="kl" id="kl785(779)"></a>Han gjennomskuer sine identifikasjoner,<br>slipper taket i sine eiendeler og krysser floden.<br>Han trekker ut pilen og lever i årvåkenhet<br>uten å lengte verken etter denne verden eller den neste.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>