<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp1.10">
<article>
<div class="hgroup">
<p class="division">En tekstsamling 1.10</p>
<p class="subdivision">Uragavagga—Slangekapitlet</p>
<h1>Yakkhaen Alavaka</h1>
</div>
<p><span class="evam">Slik har jeg hørt det</span>:</p>
<p>En gang var Mesteren i Alavi, der han bodde i huset til yakkhaen Alavaka. Da gikk Alavaka bort til Mesteren og sa:</p>
<p>“Kom ut, munk.”</p>
<p>“Ja vel, min venn,” svarte Mesteren og gikk ut.</p>
<p>“Gå inn igjen, munk.”</p>
<p>“Ja vel, min venn,” svarte Mesteren og gikk inn.</p>
<p>Dette gjentok seg en gang til, og enda en gang, men da Alavaka for fjerde gang ba ham komme ut, svarte Mesteren:</p>
<p>“Jeg går ikke ut. Du får gjøre det du skal.”</p>
<p>“Jeg vil stille deg et spørsmål, munk. Hvis du ikke svarer, knuser jeg sinnet ditt, kløver hjertet ditt eller tar deg i føttene og slenger deg ut i Ganges!”</p>
<p>“Jeg kan ikke se at noen i hele verden med dens guder, djevler, brahmaner, filosofer, fyrster og andre mennesker skal kunne knuse sinnet mitt, kløve hjertet mitt eller ta meg i føttene og slenge meg ut i Ganges, min venn. Men spør nå om hva du vil.”</p>
<p>Yakkhaen Alavaka uttalte da dette verset:</p>
<blockquote class="gatha"><p><a class="kl" id="kl183(181)"></a>“Hva er menneskets største rikdom?<br>Hva skal det gjøre for å bli lykkelig?<br>Hva er det som smaker søtest?<br>Hvordan er det best å leve?”</p>
<p><a class="kl" id="kl184(182)"></a>Mesteren:<br>“Tillit er menneskets største rikdom.<br>Den som oppfører seg rett, blir lykkelig.<br>Sannhet er det som smaker søtest.<br>Et liv i visdom er det beste.”</p>
<p><a class="kl" id="kl185(183)"></a>Alavaka:<br>“Hvordan krysser man floden?<br>Hvordan krysser man havet?<br>Hvordan overvinner man lidelsen?<br>Hvordan blir man ren?”</p>
<p><a class="kl" id="kl186(184)"></a>Mesteren:<br>“Med tillit krysser man floden.<br>Med flid krysser man havet.<br>Med innsatsvilje overvinner man lidelsen.<br>Med visdom blir man ren.”</p>
<p><a class="kl" id="kl187(185)"></a>Alavaka:<br>“Hvordan finner man visdom?<br>Hvordan vinner man rikdom?<br>Hvordan får man godt ry?<br>Hvordan knytter man venner til seg,<br>slik at man ikke sørger<br>verken i denne eller i neste verden?”</p>
<p><a class="kl" id="kl188(186)"></a>Mesteren:<br>“Den som har tillit til arhatenes<br>lære om veien til nibbana<br>og er villig til å lytte, oppnår visdom<br>hvis han er flittig og innsiktsfull.</p>
<p><a class="kl" id="kl189(187)"></a>Den som er utholdende og iherdig<br>og opptrer redelig, vinner rikdom.<br>Godt ry får man ved å være sannferdig,<br>og den gavmilde knytter til seg venner.</p>
<p><a class="kl" id="kl190(188)"></a>Den som søker omgang med andre<br>og som er sannferdig, rettskaffen,<br>standhaftig og gavmild,<br>han får ingen sorger senere.</p>
<p><a class="kl" id="kl191(189)"></a>Du kan jo også spørre andre,<br>hvem du vil av filosofer og brahmaner,<br>om det finnes noe som er høyere enn<br>sannhet, selvdisiplin, gavmildet og tålmodighet.”</p>
<p><a class="kl" id="kl192(190)"></a>Alavaka:<br>“Hvorfor skal jeg spørre andre<br>filosofer og brahmaner om dette?<br>Nå har jeg forstått<br>hva jeg bør strebe etter!</p>
<p><a class="kl" id="kl193(191)"></a>Det har vært til stor nytte for meg<br>at den oppvåknede kom til Alavi!<br>Nå i dag vet jeg hvilke<br>gaver som gir store frukter.</p>
<p><a class="kl" id="kl194(192)"></a>Nå skal jeg vandre<br>fra by til by, fra landsby til landsby<br>og lovprise den fullkomment oppvåknede<br>og hans sanne lære!”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>