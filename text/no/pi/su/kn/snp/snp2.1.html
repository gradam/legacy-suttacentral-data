<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp2.1">
<article>
<div class="hgroup">
<p class="division">En tekstsamling 2.1</p>
<p class="subdivision">Culavagga—Det lille kapitlet</p>
<h1>Juvelen</h1>
</div>
<blockquote class="gatha"><p><a class="kl" id="kl224(222)"></a>La alle de som her er samlet,<br>både jordiske og himmelske vesener,<br>være lykkelige til sinns,<br>og la alle lytte til disse ord.</p>
<p><a class="kl" id="kl225(223)"></a>Hør derfor, alle sammen:<br>Vær vennlige mot alle mennesker!<br>De bringer dere ofringer dag og natt,<br>så vern og beskytt dem hele tiden!</p>
<p><a class="kl" id="kl226(224)"></a>Det finnes ingen rikdom noe sted,<br>det finnes ingen praktfull juvel i himmelen<br>som kan sammenlignes med ham<br>som har kommet fram til sannheten.<br>I Buddha har vi den herligste juvel.<br>La denne sannhet være til glede for alle.</p>
<p><a class="kl" id="kl227(225)"></a>Vismannen fra Sakyaenes slekt<br>har gjort slutt på lidenskaper<br>og nådd fram til det herlige som ikke dør.<br>Ingen har en lære som kan måle seg med hans.<br>I denne læren har vi den herligste juvel.<br>La denne sannhet være til glede for alle.</p>
<p><a class="kl" id="kl228(226)"></a>Den konsentrerte tilstanden<br>som den beste av alle oppvåknede<br>roste som ren og direkte kunnskap,<br>finnes det ikke maken til.<br>I denne læren har vi den herligste juvel.<br>La denne sannhet være til glede for alle.</p>
<p><a class="kl" id="kl229(227)"></a>De åtte personene som de vise roser,<br>disse fire parene av personer—<br>disse elevene av den lykkelige fortjener gaver,<br>og dette gir store frukter til giverne.<br>I dette fellesskapet har vi den herligste juvel.<br>La denne sannhet være til glede for alle.</p>
<p><a class="kl" id="kl230(228)"></a>De som avstår fra sansenytelser<br>og praktiserer Gotamas lære med fast besluttsomhet,<br>de har slått inn på veien til det som ikke dør<br>og de kan glede seg over nibbana, det høyeste mål.<br>I dette fellesskapet har vi den herligste juvel.<br>La denne sannhet være til glede for alle.</p>
<p><a class="kl" id="kl231(229)"></a>Som en stolpe grunnfast i jorden<br>ikke lar seg rokke av de fire vinder,<br>slik vil jeg si det gode menneske er<br>som klart kan se de fire edle sannheter.<br>I dette fellesskapet har vi den herligste juvel.<br>La denne sannhet være til glede for alle.</p>
<p><a class="kl" id="kl232(230)"></a>De som har dyp visdom<br>og klart forstår de fire edle sannheter<br>som er blitt godt forklart for dem,<br>blir ikke født for åttende gang<br>selv om de skulle være temmelig sløve.<br>I dette fellesskapet har vi den herligste juvel.<br>La denne sannhet være til glede for alle.</p>
<p><a class="kl" id="kl233(231)"></a>Så snart han oppnår innsikt,<br>kvitter han seg med tre ting:<br>personlighetsteorier,  ubesluttsomhet<br>og avhengighet av alle slags ritualer og seremonier.</p>
<p><a class="kl" id="kl234(231B)"></a>Han kvitter seg også med fire involveringer<br>og er ute av stand til å begå de seks skjendigste gjerninger.<br>I dette fellesskapet har vi den herligste juvel.<br>La denne sannhet være til glede for alle.</p>
<p><a class="kl" id="kl235(232)"></a>Hva han enn måtte gjøre av vondt<br>med kropp, tale eller tanke,<br>så er han ute av stand til å skjule det,<br>noe som skyldes at han har sett sannheten.<br>I dette fellesskapet har vi den herligste juvel.<br>La denne sannhet være til glede for alle.</p>
<p><a class="kl" id="kl236(233)"></a>Slik skoglunden bugner av blomster<br>den første sommermåneden,<br>slik er også den sanne læren han ga oss,<br>for den fører til det høyeste mål, til nibbana.<br>I Buddha har vi den herligste juvel.<br>La denne sannhet være til glede for alle.</p>
<p><a class="kl" id="kl237(234)"></a>Han var selv den beste og kjente det beste,<br>han ga det beste og brakte oss det beste.<br>Han underviste i den beste og uforlignelige sannhet.<br>I Buddha har vi den herligste juvel.<br>La denne sannhet være til glede for alle.</p>
<p><a class="kl" id="kl238(235)"></a>Det gamle er avsluttet og noe nytt blir ikke til.<br>De lengter ikke etter å oppleve noe nytt.<br>De har fjerne frøene og har ikke lenger lyst på noen ny vekst.<br>Disse vismennene har sluknet som en oljelampe.<br>I dette fellesskapet har vi den herligste juvel.<br>La denne sannhet være til glede for alle.</p>
<p><a class="kl" id="kl239(236)"></a>La alle de som her er samlet,<br>både jordiske og himmelske vesener,<br>hedre ham som her kommet fram til sannheten<br>og som hedres av guder og mennesker.<br>La oss bøye oss for Buddha, og la alle bli lykkelige.</p>
<p><a class="kl" id="kl240(237)"></a>La alle de som her er samlet,<br>både jordiske og himmelske vesener,<br>hedre ham som her kommet fram til sannheten<br>og som hedres av guder og mennesker.<br>La oss bøye oss for Læren, og la alle bli lykkelige.</p>
<p><a class="kl" id="kl241(238)"></a>La alle de som her er samlet,<br>både jordiske og himmelske vesener,<br>hedre ham som her kommet fram til sannheten<br>og som hedres av guder og mennesker.<br>La oss bøye oss for Fellesskapet, og la alle bli lykkelige.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>