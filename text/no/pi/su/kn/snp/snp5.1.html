<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp5.1">
<article>
<div class="hgroup">
<p class="division">En tekstsamling 5.1</p>
<p class="subdivision">Parayanavagga—Kapitlet om å komme fram til målet</p>
<h1>Innledningsvers</h1>
</div>
<blockquote class="gatha"><p><a class="kl" id="kl982(976)"></a>En brahman som mestret de vediske tekstene,<br>forlot den vakre byen i Kosala<br>og vandret sørover på søken etter<br>den fullstendige tomhet.</p>
<p><a class="kl" id="kl983(977)"></a>Han kom til Assaka-distriktet<br>og slo seg ned ved elven Godhavari<br>i nærheten av Alaka,<br>der han levde av frukt og annet han fant.</p>
<p><a class="kl" id="kl984(978)"></a>Like i nærheten<br>lå det en stor landsby.<br>De gavene han fikk derfra,<br>brukte han til å holde en offerseremoni.</p>
<p><a class="kl" id="kl985(979)"></a>Etter offerseremonien<br>vendte han tilbake til sin hytte.<br>Da han kom dit,<br>kom en annen brahman på besøk.</p>
<p><a class="kl" id="kl986(980)"></a>Han var sliten og tørst,<br>med skitne tenner og støvete hode.<br>Han gikk bort til Bavari<br>og ba om fem hundre mynter.</p>
<p><a class="kl" id="kl987(981)"></a>Da Bavari fikk se ham,<br>ba han ham sitte ned.<br>Han spurte hvordan han hadde det<br>og sa så videre til ham:</p>
<p>Bavari:<br><a class="kl" id="kl988(982)"></a>“Jeg har nok allerede gitt bort<br>alt jeg kan unnvære.<br>Så jeg beklager så mye,<br>men jeg har ikke fem hundre mynter.”</p>
<p>Svindleren:<br><a class="kl" id="kl989(983)"></a>“Hvis ikke du gir meg<br>det jeg ber om, blir hodet ditt knust,<br>sprengt i sju biter<br>om en uke fra i dag!”</p>
<p><a class="kl" id="kl990(984)"></a>Svindleren forsterket truslene<br>med forskjellige besvergelser.<br>Bavari ble redd og bekymret<br>over å høre alt dette.</p>
<p><a class="kl" id="kl991(985)"></a>Han klarte ikke å spise og ble helt vissen,<br>for sorgen satt som en brodd i ham.<br>Og han var i en slik sinnstilstand<br>at han ikke hadde noen glede av å meditere.</p>
<p><a class="kl" id="kl992(986)"></a>En ånd fikk se hvor redd han var<br>og hvor vondt han hadde det.<br>Den ville hjelpe ham,<br>så den gikk bort til ham og sa:</p>
<p>Ånden:<br><a class="kl" id="kl993(987)"></a>“Den svindleren som ville ha penger,<br>har ikke greie på hoder.<br>Han vet ikke noe som helst<br>verken om hoder eller om å knuse dem.”</p>
<p>Bavari:<br><a class="kl" id="kl994(988)"></a>“Jeg forstår at du vet dette.<br>Så når jeg nå spør deg, fortell meg<br>om både hoder og hodeknusing.<br>Jeg vil gjerne høre hva du har å si.”</p>
<p>Ånden:<br><a class="kl" id="kl995(989)"></a>“Jeg vet heller ikke dette,<br>for det er en kunnskap jeg ikke har.<br>Bare helter har greie på dette<br>om hoder og hodeknusing.”</p>
<p>Bavari:<br><a class="kl" id="kl996(990)"></a>“Men hvem i all verden<br>har da greie på dette<br>om hoder og hodeknusing?<br>Fortell meg det, du ånd!”</p>
<p>Ånden:<br><a class="kl" id="kl997(991)"></a>“Fra Kapilavatthu by<br>har det gått ut en veileder for verden,<br>en etterkommer av kong Okkaka,<br>en lysbringer fra sakyaklanen.</p>
<p><a class="kl" id="kl998(992)"></a>Han er en fullkomment oppvåknet, brahman,<br>en som har fullkommen kjennskap til alle fenomener.<br>Han har funnet styrke i den dypeste innsikt<br>og er en som observerer alle fenomener.<br>Han har klart å bringe alle handlinger til ro.<br>Han er fri og har knust alle involveringer.</p>
<p><a class="kl" id="kl999(993)"></a>Han er oppvåknet, han er Mesteren,<br>han er den seende som underviser i læren.<br>Gå og spør ham,<br>så gir han deg sikkert en forklaring.”</p>
<p><a class="kl" id="kl1000(994)"></a>Da Bavari hørte ‘oppvåknet',<br>ble han meget glad.<br>Sorgene hans ble borte,<br>og han ble fylt av fryd.</p>
<p><a class="kl" id="kl1001(995)"></a>Nå som Bavari var blitt så glad<br>og oppløftet, spurte han ånden:<br>“Hvilken by eller landsdby,<br>hvilket land bor verdens hjelper i?<br>Jeg vil gå dit og se den fullkomment oppvåknede,<br>den beste av alle mennesker!”</p>
<p>Ånden:<br><a class="kl" id="kl1002(996)"></a>“Seierherren er i Savatthi,<br>en by i landet Kosala.<br>Han har stor visdom og høy intelligens.<br>Han er av sakyaenes ætt,<br>han har ikke sin like,<br>og han er fri fra negative tendenser i sinnet.<br>Denne ener blant mennesker<br>vet alt om hodeknusing.”</p>
<p><a class="kl" id="kl1003(997)"></a>Så talte han til sine elever,<br>brahmaner som mestret vedaene:<br>“Kom, unge brahmaner.<br>Jeg har noe jeg vil fortelle dere.</p>
<p><a class="kl" id="kl1004(998)"></a>I dag har en fullkomment oppvåknet<br>stått fram i verden, en slik en som man sjelden får se.<br>Skynd dere å gå til Savatthi<br>for å se den fremste av mennesker.”</p>
<p>Elevene:<br><a class="kl" id="kl1005(999)"></a>“Hvordan skal vi kjenne ham<br>og vite at dette er den fullkomment oppvåknede?<br>Fortell oss hvordan vi skal kjenne ham,<br>for dette er noe vi ikke vet.”</p>
<p>Bavari<br><a class="kl" id="kl1006(1000)"></a>“I de vediske skriftene har vi overlevert<br>kjennetegnene på en stor mann.<br>Det finnes trettito slike kjennetegn,<br>og de er nevnt i tur og orden.</p>
<p><a class="kl" id="kl1007(1001)"></a>Den som har disse trettito<br>kjennetegnene på en stor mann,<br>blir til ett av to her i livet.<br>Noe tredje alternativ finnes ikke.</p>
<p><a class="kl" id="kl1008(1002)"></a>Hvis han blir boende hjemme,<br>underlegger han seg hele denne jorden<br>uten vold og uten makt,<br>bare i kraft av rettferdige veiledninger.</p>
<p><a class="kl" id="kl1009(1003)"></a>Hvis han forlater hjemmet<br>og går ut i hjemløshet,<br>blir han en fullkomment oppvåknet<br>som fjerner sløret,<br>en arahant uten like.</p>
<p><a class="kl" id="kl1010(1004)"></a>De spørsmålene dere skal ha i tankene,<br>handler om min alder og familie, lære og elever<br>om kjennetegnene på en stor mann,<br>og om hoder og hodeknusing.</p>
<p><a class="kl" id="kl1011(1005)"></a>Hvis han er en oppvåknet,<br>som ser det hele uten hindringer,<br>vil han gi klare svar på<br>de spørsmålene dere tenker på.”</p>
<p><a class="kl" id="kl1012(1006)"></a>Da de hadde hørt Bavaris ord,<br>dro seksten brahmaner, som var hans elever,<br>i vei. Det var Ajita, Tissametteyya,<br>Punnaka og Mettagu,</p>
<p><a class="kl" id="kl1013(1007)"></a>Dhotaka og Upasiva,<br>Nanda og Hemaka,<br>både Todeyya og Kappa<br>og den lærde Jatukanni,</p>
<p><a class="kl" id="kl1014(1008)"></a>Bhadravudha og Udaya<br>og brahmanen Posala,<br>den kloke Mogharaja<br>og den store seeren Pingiya.</p>
<p><a class="kl" id="kl1015(1009)"></a>Alle var omgitt av hvert sitt følge<br>som var kjent og berømt blant folk.<br>Det var vismenn som likte å meditere,<br>som høstet fruktene av tidligere liv.</p>
<p><a class="kl" id="kl1016(1010)"></a>De tok høflig avskjed med Bavari<br>ved å gå motsols rundt ham.<br>Så vandret de alle nordover,<br>med sammenfiltret hår og kledd i dyreskinn.</p>
<p><a class="kl" id="kl1017(1011)"></a>Først kom de til Patitthana i Alaka,<br>deretter til Mahissati, og videre til<br>Ujjeni, Gonaddha,<br>Vedisa og Vanasa.</p>
<p><a class="kl" id="kl1018(1012)"></a>Deretter til Kosambi, Saketa,<br>og hovedstaden Savatthi,<br>Setabya, Kapilavatthu<br>og så til byen Kusinara.</p>
<p><a class="kl" id="kl1019(1013)"></a>Så til den rike byen Pava<br>og til Vesali, som tilhørte Magadha.<br>Videre til den vakre og praktfulle<br>helligdommen Pasanaka.</p>
<p><a class="kl" id="kl1020(1014)"></a>De skyndte seg opp på fjellet<br>som en tørst mann som ser vann,<br>som en kjøpmann som øyner stor fortjeneste,<br>som en solbrent søker skygge.</p>
<p><a class="kl" id="kl1021(1015)"></a>Akkurat da satt Mesteren<br>foran forsamlingen av munker<br>og underviste dem i læren,<br>som en løve som brøler i skogen.</p>
<p><a class="kl" id="kl1022(1016)"></a>Ajita fikk se den oppvåknede.<br>Han strålte som solen selv,<br>eller som den klare fullmånen<br>på den femtende natt i måneden.</p>
<p><a class="kl" id="kl1023(1017)"></a>Da han fikk se hans lemmer<br>og alle de fullkomne kjennetegnene,<br>ble han stående der glad og fornøyd<br>og tenkte på følgende spørsmål:</p>
<p>Ajita:<br><a class="kl" id="kl1024(1018)"></a>“Fortell meg når han er født<br>og hvilken klan han tilhører,<br>og hva som kjennetegner ham.<br>Fortell meg hvilke vedaer han kjenner<br>og hvor mange elever denne brahmanen har.”</p>
<p>Mesteren:<br><a class="kl" id="kl1025(1019)"></a>“Han er hundre og tjue år gammel,<br>av klan er han en Bavari.<br>Han har tre kjennetegn på kroppen<br>og mestrer alle vedaene.</p>
<p><a class="kl" id="kl1026(1020)"></a>Han har full kjennskap til tradisjonen<br>med etymologier og ritualer,<br>og han har alle de rette kjennetegn.<br>Han har undervist fem hundre<br>og kjenner sin egen lære fullt og helt.”</p>
<p>Ajita:<br><a class="kl" id="kl1027(1021)"></a>“Gi oss en full oversikt<br>over den ærverdige Bavaris kjennetegn,<br>slik at ingen av oss trenger å være i tvil,<br>du som fjerner all tvil!”</p>
<p>Mesteren:<br><a class="kl" id="kl1028(1022)"></a>“Da skal du vite, unge brahman:<br>Han kan dekke ansiktet sitt med tunga,<br>han har en hårdott mellom øyenbrynene,<br>og hans kjønnslem er skjult i et hylster.”</p>
<p><a class="kl" id="kl1029(1023)"></a>Folkemengden hørte ikke spørsmålet.<br>De hørte bare svaret som ble gitt.<br>De løftet håndflatene mot hverandre<br>og tenkte som så:</p>
<p>Folkemengden:<br><a class="kl" id="kl1030(1024)"></a>“Hvilken gud eller brahma,<br>hvilken herre eller verdenshersker<br>stilte disse spørsmålene inni seg?<br>Hvem er det som her får svar?”</p>
<p>Ajita:<br><a class="kl" id="kl1031(1025)"></a>“Bavari har bedt oss spørre<br>om hoder og hodeknusing.<br>Forklar dette for oss, Mester,<br>og fjern den tvilen vi har!”</p>
<p>Mesteren:<br><a class="kl" id="kl1032(1026)"></a>“Dere skal vite at hodet er uvitenhet.<br>Viten, tillit, oppmerksomhet og konsentrasjon<br>sammen med tiltakslyst og flid<br>er hva vi kaller hodeknusing.”</p>
<p><a class="kl" id="kl1033(1027)"></a>Den unge brahmanen ble dypt grepet<br>over å høre disse ordene.<br>Skjelvende la han kappen over den ene skulderen<br>og bøyde seg for Mesterens føtter.</p>
<p>Ajita:<br><a class="kl" id="kl1034(1028)"></a>“Brahmanen Bavari<br>og alle hans elever likeså,<br>bøyer seg glade og med oppløftet sinn<br>for dine føtter, min herre, du som ser!”</p>
<p>Mesteren:<br><a class="kl" id="kl1035(1029)"></a>“Jeg ønsker Bavari all lykke<br>og alle hans elever likeså.<br>Jeg ønsker også alt det beste for deg,<br>og måtte du leve lenge, unge mann!</p>
<p><a class="kl" id="kl1036(1030)"></a>Nå som verken du eller Bavari<br>lenger har noen tvil,<br>gir jeg deg lov til å spørre<br>om alt du måtte lure på.”</p>
<p><a class="kl" id="kl1037(1031)"></a>Da den oppvåknede hadde gitt sitt samtykke,<br>satte Ajita seg ned med håndflatene løftet mot hverandre<br>og stilte sitt første spørsmål<br>til ham som er kommet fram til sannheten.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>