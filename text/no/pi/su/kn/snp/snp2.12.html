<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp2.12">
<article>
<div class="hgroup">
<p class="division">En tekstsamling 2.12</p>
<p class="subdivision">Culavagga—Det lille kapitlet</p>
<h1>Vangisa</h1>
</div>
<p><span class="evam">Slik har jeg hørt det</span>:</p>
<p>En gang var Mesteren ved Aggalava-helligdommen i Alavi. Like i forveien hadde munken Vangisas lærer, den eldre munken Nigrodhakappa, avgått ved døden. Mens Vangisa satt for seg selv, tenkte han som så:</p>
<p>“Har læreren min nådd det endelige nibbana? Eller har han ikke gjort det?”</p>
<p>Om kvelden reiste Vangisa seg fra sin ensomme meditasjon og gikk bort til Mesteren, hilste høflig på ham og satte seg ned ved siden av ham. Så sa han:</p>
<p>“Da jeg satt for meg selv, lurte jeg på om min lærer har nådd det endelige nibbana eller ikke, Mester.”</p>
<p>Så reiste han seg opp, la kappen over den ene skulderen, hilste Mesteren med håndflatene mot hverandre og uttalte disse versene:</p>
<blockquote class="gatha"><p><a class="kl" id="kl345(343)"></a>Vi spør læreren med uforlignelig visdom<br>som skjærer bort tvilen her og nå:<br>I Aggalava døde en kjent og berømt munk<br>som hadde brakt sitt sinn helt til ro.</p>
<p><a class="kl" id="kl346(344)"></a>Nigrodhakappa var navnet<br>du ga denne brahmanen, Mester.<br>Han hadde stor respekt for deg,<br>lengtet etter frihet og praktiserte læren energisk.</p>
<p><a class="kl" id="kl347(345)"></a>Vi vil alle gjerne vite mer<br>om denne eleven, du Sakya som ser alt.<br>Vi er rede til å lytte,<br>for du er vår uforlignelige lærer.</p>
<p><a class="kl" id="kl348(346)"></a>Fjern vår tvil, du vise.<br>Si oss om han har nådd det endelige nibbana.<br>Fortell oss, du som ser alt,<br>her du sitter som Sakka den tusenøyde blant gudene.</p>
<p><a class="kl" id="kl349(347)"></a>Når vi har nådd fram til<br>ham som er kommet fram til sannheten,<br>til han som er verdens øye,<br>da finnes ikke lenger bindinger<br>til uvitenhetens veier som skaper tvil.</p>
<p><a class="kl" id="kl350(348)"></a>For hvis ingen kunne drive bort<br>sinnets forurensninger, slik vinden driver bort skyene,<br>ville hele verden ha vært innhyllet i mørke<br>og selv ikke strålende personligheter ville kunne skinne.</p>
<p><a class="kl" id="kl351(349)"></a>Men vismenn tenner et lys.<br>Derfor regner jeg deg som en vismann.<br>Vi har kommet til deg som har innsikt og kunnskap.<br>Fortell oss alle hvordan det har gått med Kappa.</p>
<p><a class="kl" id="kl352(350)"></a>La din herlige røst straks lyde, du herlige,<br>så mykt og mildt som svanen synger<br>med sin fyldige og velmodulerte stemme.<br>Da setter alle seg opp og lytter.</p>
<p><a class="kl" id="kl353(351)"></a>Jeg ber den vise, som helt har beseiret<br>og overvunnet fødsel og død, om å forklare læren—<br>ikke for å oppfylle vanlige menneskers sanselige ønsker—<br>men den som er uttenkt av ham som har funnet sannheten.</p>
<p><a class="kl" id="kl354(352)"></a>Vi tar imot den fullkomne forklaringen<br>fra deg, som har oppnådd sann visdom.<br>Vi løfter våre hender i en siste hilsen—<br>ikke svik oss, du vismann som har kunnskap.</p>
<p><a class="kl" id="kl355(353)"></a>Du kjenner den edle lære ut og inn,<br>så ikke svik oss, du helt som har kunnskap.<br>Jeg lengter etter dine ord slik den tørste<br>lengter etter vann i sommerens hete.<br>La dine ord strømme som regnet!</p>
<p><a class="kl" id="kl356(354)"></a>Kappa har vel ikke levd<br>det opphøyde liv forgjeves?<br>Nådde han det endelige nibbana,<br>eller har han fortsatt noe som gjenstår?<br>La oss høre hvilken frigjøring han oppnådde.”</p>
<p><a class="kl" id="kl357(355)"></a>“Han skar bort begjæret her i dette livet.<br>Han har kommet helt hinsides fødsel og død<br>og krysset Den Mørkes strøm som holdt ham så lenge i sitt grep.”<br>Slik talte Mesteren, den femdobbelt beste.</p>
<p><a class="kl" id="kl358(356)"></a>“Jeg er glad for å høre<br>det du sier, du ypperste vismann.<br>Spørsmålet mitt var ikke forgjeves,<br>og brahmanen svek meg ikke.</p>
<p><a class="kl" id="kl359(357)"></a>Han levde i samsvar med hva han lærte,<br>han var den oppvåknedes elev.<br>Han skar over dødens sterke nett<br>som skaper illusjoner.</p>
<p><a class="kl" id="kl360(358)"></a>Kappiya innså, Mester,<br>hvordan involveringene begynner.<br>Kappayana har i sannhet overskredet<br>dødens rike, som er så vanskelig å fri seg fra.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>