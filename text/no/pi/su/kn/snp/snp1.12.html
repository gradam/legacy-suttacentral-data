<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="snp1.12">
<article>
<div class="hgroup">
<p class="division">En tekstsamling 1.12</p>
<p class="subdivision">Uragavagga—Slangekapitlet</p>
<h1>Den vise</h1>
</div>
<blockquote class="gatha"><p><a class="kl" id="kl209(207)"></a>Nærhet skaper frykt,<br>og støvet samler seg i hjemmet.<br>Derfor mener den vise<br>det er bedre å unngå hjem og nærhet.</p>
<p><a class="kl" id="kl210(208)"></a>Den som har skåret over det som har blitt til,<br>og ikke lar det vokse opp igjen,<br>han opplever ikke at noe blir til på nytt.<br>Han kalles en omvandrende vismann<br>for han har oppdaget veien til fred.</p>
<p><a class="kl" id="kl211(209)"></a>Når han tar et overblikk over åkeren<br>og deretter knuser frøet,<br>og heller ikke gir det noe vann,<br>da ser den vise at han har stoppet tilblivelsen,<br>for han stopper spekulasjonene<br>og stanser utregningene.</p>
<p><a class="kl" id="kl212(210)"></a>Han kjenner alle oppholdssteder,<br>men har ikke forkjærlighet for noen av dem.<br>Han samler ikke på noe som helst,<br>men har krysset over til den andre siden.</p>
<p><a class="kl" id="kl213(211)"></a>Den vise har sett og overvunnet alt<br>og knytter seg ikke til noe som helst.<br>Når han har beseiret alt og er fri for begjær,<br>vil forstandige folk regne ham som en vismann.</p>
<p><a class="kl" id="kl214(212)"></a>Han liker å meditere<br>med oppmerksomhet og konsentrasjon,<br>med visdommens kraft og med god moral.<br>Når han er fri fra bindinger og har et fleksibelt sinn,<br>vil forstandige folk regne ham som en vismann.</p>
<p><a class="kl" id="kl215(213)"></a>Vismannen vandrer alene<br>og lar seg ikke blende av sitt ry.<br>Han bryr seg ikke om ros og klander.<br>Han er som løven, som ikke skremmes av lyder,<br>han er som vinden, som ingen kan fange i et nett,<br>han er som vanndråpen, som ikke henger fast på lotusen.<br>Han leder andre, og blir selv ikke ledet av noen.<br>Da vil forstandige folk regne ham som en vismann.</p>
<p><a class="kl" id="kl216(214)"></a>Den som står støtt som en søyle i motgang<br>når andre snakker nedsettende om ham,<br>som er fri fra begjær og har god konsentrasjon,<br>vil forstandige folk regne som en vismann.</p>
<p><a class="kl" id="kl217(215)"></a>Den som har integritet og er rak som en skyttel,<br>som avskyr onde gjerninger,<br>som undersøker det gode og det onde,<br>vil forstandige folk regne som en vismann.</p>
<p><a class="kl" id="kl218(216)"></a>Den som har kontroll over seg selv,<br>gjør ikke noe vondt, om han enn<br>er ung, middelaldrende eller en vismann.<br>Han blir ikke irritert, og han irriterer ingen.<br>Da vil forstandige folk regne ham som en vismann.</p>
<p><a class="kl" id="kl219(217)"></a>Når den som lever av andres matgaver,<br>får mat enten fra toppen, fra midten eller fra restene,<br>så verken roser eller klandrer han det han får.<br>Da vil forstandige folk regne ham som en vismann.</p>
<p><a class="kl" id="kl220(218)"></a>Når vismannen ikke bryr seg om sex,<br>når han fra ungdommen av ikke er bundet til noe,<br>når han helt avstår fra å bli beruset,<br>vil forstandige folk regne ham som en vismann.</p>
<p><a class="kl" id="kl221(219)"></a>Når han kjenner verden og ser det høyeste mål,<br>når han har krysset strømmen og det store hav,<br>når han har skåret over bindingene,<br>når han er ubundet og ikke har noen negative tendenser,<br>vil forstandige folk regne ham som en vismann.</p>
<p><a class="kl" id="kl222(220)"></a>En fastboende mann som forsørger sin hustru,<br>og en uselvisk mann som praktiserer i samsvar med normen,<br>er vidt forskjellige og kan ikke sammenlignes.<br>Den fastboende avstår ikke fra å skade andre levende vesener,<br>mens vismannen alltid vil verne alt som lever.</p>
<p><a class="kl" id="kl223(221)"></a>En gås vil aldri oppnå samme hastighet<br>som den blånakkede påfuglen i dens flukt.<br>På samme måte vil den fastboende aldri holde tritt med en munk<br>som lever alene og mediterer i skogen.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>