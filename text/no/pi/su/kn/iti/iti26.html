<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti26">
<article>
<div class="hgroup">
<p class="division">Slik er det sagt 26</p>
<p class="subdivision">Danasutta</p>
<h1>Gaver</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Hvis alle hadde vært like godt kjent med fruktene av å gi og dele med andre slik jeg kjenner dette, munker, ville ingen ha spist noe uten å dele med andre, og de ville heller ikke ha sluppet gjerrigheten inn i sinnet og latt den få fotfeste der. Om han så satt med sin siste matbit, sin siste smule, ville han ikke ha spist den uten å dele, hvis det var andre der å dele den med. Men siden ikke alle er like godt kjent med fruktene av å gi og dele med andre slik jeg kjenner dette, munker, spiser de uten å dele med andre, og de slipper gjerrigheten inn i sinnet og lar den få fotfeste der.”</p>
<p>Dette sa Mesteren. Og meningen er denne:</p>
<blockquote class="gatha"><p>“Hvis alle hadde kjent, sa den store vismann,<br>de gode fruktene av å dele med andre,<br>ville de ha kvittet seg med gjerrigheten<br>og funnet fred og klarhet i sinnet.</p>
<p>Gaver gitt til de edle når det sømmer seg,<br>gir store frukter, alt etter gaven.<br>Den som gir mat til dem som fortjener det,<br>kommer til himmelen etter døden.</p>
<p>Og når de er kommet til himmelen,<br>gleder og fryder de seg over alt som er vakkert.<br>Slik er fruktene av å dele med andre.<br>Dette kan de gavmilde glede seg over.”</p></blockquote>
<p>Dette sa Mesteren, og slik har jeg hørt det.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
