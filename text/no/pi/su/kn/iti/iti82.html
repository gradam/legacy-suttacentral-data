<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti82">
<article>
<div class="hgroup">
<p class="division">Slik er det sagt 82</p>
<p class="subdivision">Devasaddasutta</p>
<h1>Hva gudene sier</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Gudene uttaler seg ved tre forskjellige anledninger når disse inntreffer, munker. Hvilke tre? Når en elev av den edle tenker på å rake av seg hår og skjegg, iføre seg den gule kappen, forlate hjemmet og gå ut i hjemløsheten, sier gudene: ‘Denne eleven av den edle tenker på å gå til kamp mot Mara!' Dette er den første anledningen der gudene uttaler seg. Når den edles elev tar fatt på treningen og utvikler de sju faktorene som fører til oppvåkning, sier gudene: ‘Denne eleven av den edle går til kamp mot Mara!' Dette er den andre anledningen der gudene uttaler seg.</p>
<p>Når den edles elev har utslettet sinnets forurensninger, og fri fra forurensninger i sinnet selv har forstått og virkeliggjort sinnets frigjøring gjennom visdom og hviler i denne her og nå, sier gudene: ‘Denne eleven av den edle har seiret i kampen og går seirende fram i første rekke!' Dette er den tredje anledningen der gudene uttaler seg. Og dette er de tre anledningene der gudene uttaler seg, når de inntreffer, munker.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“Selv gudene hyller den erfarne kriger,<br>den fullkomment oppvåknedes elev,<br>når de ser at han seirer i kampen:<br>‘Hill deg, du store helt,<br>som seiret i den vanskelige kampen!</p>
<p>Du vant over dødens hær<br>som ville forhindre din frigjøring!'<br>Slik hyller gudene han som har nådd målet,<br>selv om de ikke kan se<br>hvordan han beseiret dødens makt.”</p></blockquote>
<p>Dette har Mesteren sagt. Det har jeg hørt.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
