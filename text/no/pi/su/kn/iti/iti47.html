<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti47">
<article>
<div class="hgroup">
<p class="division">Slik er det sagt 47</p>
<p class="subdivision">Jagariyasutta</p>
<h1>Om å være våken</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“En munk bør holde seg våken, og han bør være oppmerksom, konsentrert, ha klar forståelse, ha godt humør og et lyst sinn, og betrakte sunne sinnstilstander når de inntreffer. Hvis han gjør dette, kan han regne med ett av to resultater: innsikt her og nå, eller, om det fortsatt er noe som henger igjen, er han i det minste sikret mot tilbakefall.”</p>
<p>Dette sa Mesteren. Og meningen er denne:</p>
<blockquote class="gatha"><p>“Hør dette, dere som er våkne!<br>Dere som sover, våkn opp!<br>Det er bedre å være våken, enn å sove.<br>Den som er våken, trenger ikke å være redd.</p>
<p>Den som er våken og oppmerksom,<br>har klar forståelse, konsentrasjon,<br>godt humør og et lyst sinn,<br>som utforsker læren når han har tid til det,<br>samler sinnet og fordriver mørket.</p>
<p>Derfor bør munken holde seg våken,<br>være klok og iherdig og meditere.<br>Da bryter han tilblivelsens og alderdommens lenker<br>og oppnår fullkommen oppvåkning her og nå.”</p></blockquote>
<p>Dette sa Mesteren, og slik har jeg hørt det.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
