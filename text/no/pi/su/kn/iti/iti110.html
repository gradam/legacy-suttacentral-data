<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti110">
<article>
<div class="hgroup">
<p class="division">Slik er det sagt 110</p>
<p class="subdivision">Carasutta</p>
<h1>Mens du går</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Hvis det skulle oppstå grådighet, hat eller aggresjon i deg mens du går, og du tillater dette uten å drive dem bort, jage dem ut, gjøre slutt på dem og utrydde dem, da er du en sløv og skamløs person der du går, og du blir aldri noe annet enn doven og energiløs. Det samme er tilfellet om du står, sitter eller ligger.</p>
<p>Hvis det derimot ikke oppstår grådighet, hat eller aggresjon i deg mens du går, og du ikke tillater at de oppstår, men driver dem bort, jager dem ut, gjør slutt på dem og utrydder dem, da er du en iherdig og omtenksom person der du går, og vil alltid være energisk og engasjert. Det samme er tilfellet om du står, sitter eller ligger.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“Om du går eller står<br>sitter eller ligger—tenker du onde tanker<br>og dveler ved verdslige ting,<br>omtåket av vrangsyn<br>er du på ville veier<br>kan aldri finne fram<br>til den høyeste oppvåkning.</p>
<p>Om du går eller står<br>sitter eller ligger—kan du dempe den flakkende<br>tanken og la den falle til ro<br>kan du finne fram<br>til den høyeste oppvåkning.”</p></blockquote>
<p>Dette har Mesteren sagt. Det har jeg hørt.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
