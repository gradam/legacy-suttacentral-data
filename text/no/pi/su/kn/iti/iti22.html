<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti22">
<article>
<div class="hgroup">
<p class="division">Slik er det sagt 22</p>
<p class="subdivision">Mettasutta</p>
<h1>Vennlighet</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Ikke vær redd for gode gjerninger, munker. Dette betegner alt slikt som man liker, som er tiltalende og som gjør godt. Jeg har selv i lang tid nytt de gode og tiltalende fruktene av de gode gjerningene jeg har gjort. Etter at jeg i sju år hadde utviklet vennlighet, kom jeg ikke tilbake til denne verden på sju verdenssykluser. Neste gang verden utviklet seg, levde jeg et eon på stråleplanet, og da eonet tok slutt, ble jeg født i Brahmas tomme palass. Der var jeg Brahma, munker, den store Brahma, mektig, uovervinnelig, allseende og ubeseiret. Trettiseks ganger var jeg Sakka, gudenes konge. Flere hundre ganger var jeg en rettferdig keiser med de sju verdifulle eiendeler, en keiser som hersket over de fire verdenshjørner og beskyttet alle folkeslag. Og da vil jeg ikke nevne alle de gangene jeg var konge over et mindre rike.</p>
<p>Da spurte jeg meg selv hva grunnen kunne være. Hvilke handlinger var det jeg nøt fruktene av, siden jeg var så stor og mektig? Da forsto jeg at det skyldtes tre ting: Jeg hadde gitt gaver, jeg hadde øvd selvdisiplin og jeg hadde hatt kontroll over meg selv.”</p>
<p>Dette sa Mesteren. Og meningen er denne:</p>
<blockquote class="gatha"><p>“Man bør gjøre gode gjerninger<br>som gir lykkelige resultater i lang tid.<br>Man bør utvise gavmildhet<br>og man bør utvikle vennlighet.</p>
<p>Den vise bør utvikle disse tre<br>egenskapene som er grunnlaget for lykke.<br>Da vil han gjenoppstå i en verden<br>av lykke og fred.”</p></blockquote>
<p>Dette sa Mesteren, og slik har jeg hørt det.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
