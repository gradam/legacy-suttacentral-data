<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti84">
<article>
<div class="hgroup">
<p class="division">Slik er det sagt 84</p>
<p class="subdivision">Bahujanahitasutta</p>
<h1>Til glede og nytte for mange</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Det er tre personer som har stått fram i verden til glede og nytte for mange mennesker, som har medfølelse med verden og er til glede, nytte og hjelp for guder og mennesker. Hvilke tre? Her står en som er kommet fram til sannheten fram her i verden. Han er en arahant, en Mester som har våknet fullt og helt ved egen hjelp. Han har fullkommen kunnskap og levemåte, han er lykkelig, han er en som kjenner verden,—en uforlignelig trener for folk som kan trenes,—guders og menneskers lærer, en våken Mester. Han underviser i en lære som er vakker på begynnelsen, vakker på midten og vakker på slutten, som er hel og komplett både i form og innhold, og han forklarer hvordan man kan praktisere det opphøyde liv. Dette er den første av de tre personene som har stått fram i verden til glede og nytte for mange mennesker, som har medfølelse med verden og er til glede, nytte og hjelp for guder og mennesker, munker.</p>
<p>Videre er det en elev av denne læreren. Han er en munk som er en arahant, som har kvittet seg med sinnets forurensninger, som har gjennomført treningen, gjort det som skal gjøres, lagt fra seg børa, nådd fram til målet, kvittet seg med alt som binder til ny tilblivelse og har nådd frihet gjennom fullkommen forståelse. Han underviser også i en lære som er vakker på begynnelsen, vakker på midten og vakker på slutten, som er hel og komplett både i form og innhold, og han forklarer hvordan man kan praktisere det opphøyde liv. Dette er den andre av de tre personene som har stått fram i verden til glede og nytte for mange mennesker, som har medfølelse med verden og er til glede, nytte og hjelp for guder og mennesker, munker.</p>
<p>Videre er det en elev av denne læreren. Han er fortsatt under opplæring, men han er på rett vei, han er lærd og har god moral. Han underviser også i en lære som er vakker på begynnelsen, vakker på midten og vakker på slutten, som er hel og komplett både i form og innhold, og han forklarer hvordan man kan praktisere det opphøyde liv. Dette er den tredje av de tre personene som har stått fram i verden til glede og nytte for mange mennesker, som har medfølelse med verden og er til glede, nytte og hjelp for guder og mennesker, munker. Og dette er de tre personene som har stått fram i verden til glede og nytte for mange mennesker, som har medfølelse med verden og er til glede, nytte og hjelp for guder og mennesker, munker.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“Læreren er verdens fremste vismann<br>og nest etter ham kommer eleven som har utviklet sitt sinn..<br>Som nummer tre kommer han som er under opplæring,<br>som har lært mye og som har god moral.</p>
<p>Disse tre er de beste av guder og mennesker.<br>De bringer lys og de taler om læren.<br>De har åpnet porten til det som ikke dør,<br>og hjulpet mange til å fri seg fra lenkene.</p>
<p>De som følger den veien som er blitt proklamert<br>av den fremste av alle karavaneførere,<br>gjør slutt på lidelsen her og nå,<br>hvis de iherdig følger Mesterens råd.”</p></blockquote>
<p>Dette har Mesteren sagt. Det har jeg hørt.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
