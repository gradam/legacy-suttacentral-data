<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud6.2">
<article>
<div class="hgroup">
<p class="division">Høytidelige uttalelser 6.2</p>
<p class="subdivision">Jaccandhavagga—Kapitlet med de blinde mennene</p>
<h1>De sju langhårete asketene</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Sàvatthi, holdt han til i Migaras mors paviljong i Østparken. En kveld da han hadde reist seg opp fra sin ensomme meditasjon, satt han utenfor døra til hytta si. Da kom kong Pasenadi av Kosala bort til Mesteren, hilste høflig på ham og satte seg ned hos ham.</p>
<p>Mens de satt der, kom sju langhårete asketer, sju jainer, sju nakne asketer, sju asketer med bare et enkelt plagg på seg og sju omvandrende asketer med lange negler og langt hår under armhulene forbi mens de bar kurver på enden av lange bærestenger.</p>
<p>Da kong Pasenadi fikk se dem, reiste han seg, la kappen over den ene skulderen, berørte bakken med det ene kneet, løftet hendene til hilsen med håndflatene mot hverandre og sa tre ganger:</p>
<p>“Jeg er kong Pasenadi av Kosala, mine herrer!”</p>
<p>Da de hadde gått forbi, gikk kongen bort til Mesteren igjen, hilste høflig på ham og satte seg ned hos ham. Så sa han:</p>
<p>“Var det noen av disse som var arahanter eller som er på vei til å bli arahanter, Mester?”</p>
<p>“Det er ikke lett for deg å vite om disse var arahanter eller på vei til å bli arahanter, siden du lever et borgerlig liv sammen med hustru og barn, herre konge. Du er bundet til nytelser, du bruker sandeltre fra Benares, du bærer kranser og bruker salver og parfymer, sølv og gull.</p>
<p>Det er først når du har nær omgang med en mann gjennom lengre tid at du kan vite hvilke kvaliteter han har, herre konge. Du må observere ham grundig og ikke overfladisk, med visdom og ikke tankeløst. Gjennom nærkontakt lærer du hans integritet å kjenne. I ulykke vil du se hvor sterk han er. Gjennom samtale vil du kunne finne ut om han har visdom. Du må observere ham grundig gjennom lengre tid og ikke overfladisk, med visdom og ikke tankeløst.”</p>
<p>“Det er virkelig bra at du sier dette, Mester. Du har helt rett. Det er først når du har nær omgang med en mann gjennom lengre tid at du kan vite hvilke kvaliteter han har. Du må observere ham grundig og ikke overfladisk, med visdom og ikke tankeløst. Gjennom nærkontakt lærer du hans integritet å kjenne. I ulykke vil du se hvor sterk han er. Gjennom samtale vil du kunne finne ut om han har visdom. Du må observere ham grundig gjennom lengre tid og ikke overfladisk, med visdom og ikke tankeløst.</p>
<p>Disse mennene er mine etterretningsagenter, Mester. De henter informasjoner om et distrikt og kommer så til meg. Deretter treffer jeg beslutninger på grunnlag av de informasjonene de har gitt meg. Nå skal de vaske av seg støvet, bade og stelle seg, klippe hår og skjegg, kle seg i hvitt og hygge seg og nyte livet gjennom alle fem sanser.”</p>
<p>Da Mesteren hørte dette, utbrøt han:</p>
<blockquote class="gatha"><p>“Man bør ikke prøve å oppnå alt,<br>man bør ikke være en annens lakei.<br>Man bør ikke leve i avhengighet,<br>man bør ikke gjøre læren til en salgsartikkel.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>