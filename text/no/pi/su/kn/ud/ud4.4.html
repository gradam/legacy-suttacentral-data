<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud4.4">
<article>
<div class="hgroup">
<p class="division">Høytidelige uttalelser 4.4</p>
<p class="subdivision">Meghiyavagga—Kapitlet med Meghiya</p>
<h1>De to yakkhaene</h1>
</div>
<p><span class="evam">Slik har jeg hørt det</span>:</p>
<p>En gang oppholdt Mesteren seg ved Ekornforingsplassen i Bambuslunden i Rajagaha. På den tiden holdt Sariputta og Moggallana den store til i Duegrotten. En månelys natt satt Sariputta ute og mediterte etter at han hadde fått raket hodet sitt.</p>
<p>To yakkhaer, som var gode venner, kom forbi. De kom fra nord og var på vei sørover i ett eller annet ærend. De fikk øye på Sariputta som satt der i månelyset og mediterte med nyraket hode.</p>
<p>“Jeg fikk lyst til å gi den munken et skikkelig slag i skallen,” sa den ene yakkhaen til den andre.</p>
<p>“Nei, ikke gjør ham noe,” svarte den andre. “Det er en mektig munk med sterke krefter.”</p>
<p>Den første yakkhaen gjentok at han ville gi munken et skikkelig slag i skallen, og den andre yakkhaen gjentok advarselen. Det samme gjentok seg en gang til.</p>
<p>Den andre yakkhaen ville ikke høre på kameraten sin, så han ga Sariputta et skikkelig slag i skallen, et slag som kunne ha felt en elefant eller kløvd berget i to. Men i samme øyeblikk skrek yakkhaen:</p>
<p>“Jeg brenner! Jeg brenner!”</p>
<p>Og han styrtet rett ned i helvete.</p>
<p>Moggallana hadde overmenneskelige synsevner, så han så hva som skjedde. Han gikk bort til Sariputta og spurte:</p>
<p>“Hvordan står det til? Har du det bra? Du har vel ikke vondt noe sted?”</p>
<p>“Det står bra til. Jeg har det bra. Men jeg har litt vondt i hodet.”</p>
<p>“Det er virkelig fantastisk hvor sterk du er, Sariputta. For et øyeblikk siden var det en yakkha som ga deg et slag i skallen, og det slaget var så kraftig at det kunne ha felt en elefant eller kløvd berget i to! Og likevel sier du at det står bra til, at du har det bra og bare har litt vondt i hodet!”</p>
<p>“Det er virkelig fantastisk at du har slike evner at du kunne se disse yakkhaene, Moggallana! Selv kan jeg ikke se det ynkeligste minispøkelse engang!”</p>
<p>Med sin rene og overmenneskelige hørsel hørte Mesteren hva de snakket om, og da han forsto hva som hadde hendt, utbrøt han med dyp følelse:</p>
<blockquote class="gatha"><p>“Den som har et klippefast sinn<br>som ikke rokkes av noe,<br>som ikke beveges av begjær<br>eller rystes av hjertets skjelving—<br>hvordan skulle vonde ting skje<br>én med så utviklet styrke?”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>