<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud2.1">
<article>
<div class="hgroup">
<p class="division">Høytidelige uttalelser 2.1</p>
<p class="subdivision">Mucalindavagga—Kapitlet med Mucalinda</p>
<h1>Fortellingen om Mucalinda</h1>
</div>
<p><span class="evam">Slik har jeg hørt det</span>:</p>
<blockquote class="gatha"><p>En gang satt Mesteren under Mucalinda i Uruvela, ved bredden av elven Nerañjara. Han hadde nettopp nådd full oppvåkning, og han satt i en uke og gledet seg over sinnets frigjøring.<br>Det kom noen voldsomme uværsskyer, til tross for at det ikke var regntid, og i sju dager blåste det kalde vinder og regnet styrtet ned. Da kom slangenes konge, Mucalinda, ut fra hiet sitt, kveilet seg sju ganger rundt Mesteren og bredte det store nakkeskjoldet sitt ut over Mesteren, idet den sa:</p></blockquote>
<p>“Mesteren skal ikke bli plaget av kulde, varme, fluer, mygg eller vind!”</p>
<p>Etter sju dager reiste Mesteren seg fra meditasjonen. Slangenes konge, Mucalinda, så at himmelen var klar og skyfri igjen, så han kveilet seg løs fra Mesteren og tok skikkelse av en ung mann som sto foran Mesteren og hilste ham med håndflatene lagt mot hverandre.</p>
<p>Da Mesteren så dette, uttalte han med dyp følelse:</p>
<blockquote class="gatha"><p>“Lykkelig lever den som er alene,<br>som har hørt sannheten og ser den som den er!<br>Han skader ikke noe levende vesen<br>i verden, men føler velvilje for alle.<br>Han er lykkelig fordi han har overvunnet<br>alle lidenskaper for det som finnes i verden.<br>Den som har overvunnet vrangforestillingen<br>om et jeg, han føler den høyeste lykke!”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>