<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud5.4">
<article>
<div class="hgroup">
<p class="division">Høytidelige uttalelser 5.4</p>
<p class="subdivision">Sonavagga—Kapitlet med Sona</p>
<h1>Guttene og fisken</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Savatthi og holdt til i Anathapindikas park Jetalunden, var det noen gutter som plaget en fisk i en dam mellom Savatthi og Jetalunden.</p>
<p>Mesteren hadde stått tidlig opp, kledd på seg og tatt bolle og kappe, og nå var han på vei til byen for å motta matgaver. Han fikk se disse guttene som plaget en fisk, så han gikk bort til dem og sa:</p>
<p>“Vil ikke dere helst unngå smerte, gutter? Dere liker vel ikke å ha det vondt?”</p>
<p>“Nei, vi liker ikke å ha det vondt, Mester. Vi vil helst unngå smerte.”</p>
<p>Da Mesteren hørte det, uttalte han med dyp følelse:</p>
<blockquote class="gatha"><p>“Hvis dere selv ikke liker å ha det vondt,<br>hvis dere selv helst vil unngå smerte,<br>så ikke gjør noe vondt mot andre,<br>verken åpenlyst eller i skjul.<br>Hvis dere gjør noe vondt mot andre,<br>enten nå eller i framtida,<br>kan dere ikke flykte fra den smerten<br>som vil nå dere selv.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>