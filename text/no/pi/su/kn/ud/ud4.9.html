<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud4.9">
<article>
<div class="hgroup">
<p class="division">Høytidelige uttalelser 4.9</p>
<p class="subdivision">Meghiyavagga—Kapitlet med Meghiya</p>
<h1>Fortellingen om Upasena</h1>
</div>
<p><span class="evam">Slik har jeg hørt det</span>:</p>
<p>En gang da Mesteren oppholdt seg ved Ekornforingsplassen i Bambuslunden i Rajagaha, satt munken Upasena, sønn av Vanganta, for seg selv og tenkte:</p>
<p>“Jeg er heldig, jeg er virkelig utrolig heldig, som har den fullkomment oppvåknede arahanten og Mesteren som lærer! Jeg har forlatt hjemmet og gått ut i hjemløshet i tillit til den perfekte læren og treningsdisiplinen som han har lagt fram. Jeg har venner og medvandrere som har en høyverdig etikk og vakker framferd. Jeg lever i samsvar med de etiske idealene, jeg øver konsentrasjon og samler sinnet i ett punkt, jeg er blitt en arahant uten noe negativt i sinnet, og jeg har oppøvd store ferdigheter og krefter. Jeg er fornøyd med livet, og jeg kan bli fornøyd med døden!”</p>
<p>Da Mesteren forsto hva Upasena tenkte, uttalte han med dyp følelse:</p>
<blockquote class="gatha"><p>“Den som ikke plager seg selv her i livet<br>og som kan dø uten sorg og gremmelse,<br>han er en vismann som har sett veien.<br>Han kan stå midt i sorgen uten å sørge.<br>En munk som har skåret over begjæret<br>etter å oppleve nye tilblivelser,<br>som har fred i sinnet og har gjort slutt<br>på kretsløpet av nye tilblivelser,<br>han opplever ingen ny tilblivelse.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>