<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud8.8">
<article>
<div class="hgroup">
<p class="division">Høytidelige uttalelser 8.8</p>
<p class="subdivision">Pataligamavagga—Kapitlet med Pataligama</p>
<h1>Fortellingen om Visakha</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Savatthi og holdt til i Migaras mors paviljong i Østparken, døde barnebarnet til Visakha, Migaras mor, en vakker pike som hun  var meget glad i. Visakha, Migaras mor gikk til Mesteren utenom den vanlige besøkstiden, og hun hadde våte klær og vått hår etter sørgeseremonien. Da hun kom fram, hilste hun ærbødig på ham og satte seg ned hos ham. Mesteren sa:</p>
<p>“Hvorfor kommer du nå utenom den vanlige besøkstiden, med våte klær og vått hår, Visakha?”</p>
<p>“Barnebarnet mitt, en vakker pike som jeg var glad i, er død, Mester. Det er derfor jeg kommer her med våte klær og vått hår utenom vanlig besøkstid.”</p>
<p>“Ville du ha ønsket deg like mange barn og barnebarn som det finnes innbyggere her i Savatthi, Visakha?”</p>
<p>“Å ja, Mester, det skulle jeg gjerne ha hatt!”</p>
<p>“Hvor mange mennesker er det som dør daglig her i byen, Visakha?”</p>
<p>“Det kan være alt fra ett og opp til ti dødsfall daglig. Det er alltid noen som dør her i byen, Mester.”</p>
<p>“Men ville du da ha hatt noen stund uten våte klær og vått hår, Visakha?”</p>
<p>“Nei, det er sant, Mester. Jeg er glad jeg ikke har så mange barn og barnebarn!”</p>
<p>“Den som er glad i hundre, har hundre sorger, Visakha. Den som er glad i nitti, åtti  ... som er glad i ti, har ti sorger. Den som er glad i ni, åtte ... som er glad i én, har én sorg, Visakha. Den som ikke er glad i noen, har ingen sorger, men lever uten sorger, lidenskaper og bindinger.”</p>
<p>Og Mesteren utbrøt:</p>
<blockquote class="gatha"><p>“Alle sorger, klager og lidelser<br>i verden har noe til felles.<br>De kommer av at vi har preferanser,<br>uten preferanser vil de ikke oppstå.<br>Derfor er de som ikke har preferanser,<br>lykkelig og uten en sorg i hele verden.<br>Derfor bør du prøve å ikke ha preferanser,<br>hvis du ønsker et liv uten sorger og lidenskaper.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>