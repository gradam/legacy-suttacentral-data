<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud1.8">
<article>
<div class="hgroup">
<p class="division">Høytidelige uttalelser 1.8</p>
<p class="subdivision">Bodhivagga—Kapitlet om oppvåkningen</p>
<h1>Samtalen med Sangamaji</h1>
</div>
<p><span class="evam">Slik har jeg hørt det</span>:</p>
<p>En gang var Mesteren i Savatthi og holdt til i Anathapindikas park Jetalunden. Ved den anledningen var munken Sangamaji var kommet til Sàvatthi for å treffe Mesteren, og da hans tidligere kone fikk høre dette, tok hun med seg barnet deres og gikk til Jetalunden.</p>
<p>Akkurat da satt Sangamaji under et tre og mediterte. Hans tidligere kone tok med seg barnet, gikk bort til ham og sa:</p>
<p>“Du må forsørge meg og ungen din, munk!”</p>
<p>Sangamaji svarte ikke, så hun gjentok:</p>
<p>“Du må forsørge meg og ungen din, munk!”</p>
<p>Sangamaji svarte ikke nå heller, så hun gjentok en gang til:</p>
<p>“Du må forsørge meg og ungen din, munk!”</p>
<p>Sangamaji var fortsatt taus.</p>
<p>Da satte hans tidligere kone barnet ned ved siden av Sangamaji og gikk, mens hun sa:</p>
<p>“Det er sønnen din, munk. Du må forsørge ham!”</p>
<p>Men Sangamaji verken så på barnet eller snakket til det. Da hans tidligere hustru så seg tilbake og oppdaget at  verken så på barnet eller snakket til det, forsto hun at denne munken ikke hadde bruk for noen sønn, så hun vendte tilbake, tok barnet og gikk.</p>
<p>Med sitt rene og overmenneskelige syn så Mesteren hvor upassende Sangamajis tidligere hustru oppførte seg. Og han uttalte med dyp følelse:</p>
<blockquote class="gatha"><p>“Han ble ikke glad for at hun kom,<br>og han ble ikke lei for at hun gikk.<br>Sangamaji er uten bindinger.<br>En slik vil jeg kalle en brahman.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>