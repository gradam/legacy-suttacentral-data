<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud2.7">
<article>
<div class="hgroup">
<p class="division">Høytidelige uttalelser 2.7</p>
<p class="subdivision">Mucalindavagga—Kapitlet med Mucalinda</p>
<h1>Enebarnet</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Savatthi og holdt til i Anathapindikas park Jetalunden, døde den eneste sønnen til en legmannstilhenger, en gutt som hans far hadde vært svært glad i. Så kom mange legmenn med vått hår og våte klær gående bort til Mesteren og satte seg ned hos ham. Mesteren spurte:</p>
<p>“Hvorfor kommer dere her midt på dagen med vått hår og våte klær, mine herrer?”</p>
<p>De svarte at de kom fra renselsesritualene etter at en av dem hadde mistet en sønn som han var svært glad i.</p>
<p>Da Mesteren hørte dette, uttalte han med dyp følelse:</p>
<blockquote class="gatha"><p>“De som binder seg til nytelser av alt som er dem kjært,<br>sliter seg ut i sorg og smerte,<br>uansett om de er guder eller mennesker.<br>De som slipper taket i det som er dem kjært,<br>i utrettelig flid, dag som natt,<br>de graver opp smertens røtter,<br>det dødens agn som er så vanskelig å gå forbi.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>