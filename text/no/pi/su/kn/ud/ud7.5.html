<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud7.5">
<article>
<div class="hgroup">
<p class="division">Høytidelige uttalelser 7.5</p>
<p class="subdivision">Culavagga—Det lille kapitlet</p>
<h1>Den tredje teksten om dvergen Bhaddiya</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Savatthi og holdt til i Anathapindikas park Jetalunden, kom en stor flokk munker gående mot ham, og bak dem kom dvergen Bhaddiya. Mesteren fikk se dem, og han så at Bhaddiya var blek, stygg og misdannet, og at de fleste andre munkene foraktet ham. Da sa Mesteren til munkene:</p>
<p>“Ser der den munken der borte, han som går bak resten av munkeflokken, som er blek, stygg og misdannet, og som blir foraktet av de fleste munkene?”</p>
<p>“Ja, Mester.”</p>
<p>“Det er en begavet og avansert munk, munker. Det er ikke lett å oppnå det som denne munken har klart. Han har gjennomført den høyere trening, den som unge menn av god familie med rette forlater hjemmet og går ut i hjemløsheten for. Han har selv erkjent dette her og nå og virkeliggjort dette.”</p>
<p>Deretter utbrøt Mesteren:</p>
<blockquote class="gatha"><p>“Vognen med hvit parasoll<br>går like godt på bare ett hjul.<br>Se han som kommer der!<br>Han er feilfri, han har skåret over strømmen<br>og han er uten bindinger!”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>