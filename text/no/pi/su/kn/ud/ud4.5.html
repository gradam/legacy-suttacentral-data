<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud4.5">
<article>
<div class="hgroup">
<p class="division">Høytidelige uttalelser 4.5</p>
<p class="subdivision">Meghiyavagga—Kapitlet med Meghiya</p>
<h1>Fortellingen om elefanten</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Kosambi, holdt han til i Ghositalunden. Han ble forstyrret av munker, nonner, legmenn og legkvinner, konger, ministre, og av sektledere og deres elever. Dette plaget ham, og han hadde det ikke så bra. Han reflekterte over dette og bestemte seg for å trekke seg tilbake fra mengden og leve alene.</p>
<p>Da morgenen kom, kledde Mesteren på seg, tok bolle og kappe og gikk inn til Kosambi for å motta matgaver. Da han hadde spist og var kommet tilbake fra matrunden, ryddet han soveplassen sin, tok bolle og kappe og ga seg på vei til landsbyen Palileyya, uten å si noe til munkene og uten å ta med seg noen andre. Etter en tids vandring kom han fram til Palileyya, der han slo seg ned under et saltre i en vernet skogslund.</p>
<p>En stor hannelefant følte seg forstyrret av hunnelefanter, halvvoksne elefanter og elefantunger. Han måtte nøye seg med å spise grasstubber som sto igjen etter dem, vannet var fullt av søle når han ville drikke, og når han skulle krysse elvene, ble han stadig skubbet og dyttet av hunnelefantene. Dette plaget ham slik at han ikke hadde det så bra. Han reflekterte over dette, og bestemte seg til å trekke seg tilbake fra flokken og leve alene.</p>
<p>Dermed forlot han flokken og kom til den vernede skogslunden ved landsbyen Palileyya, der han gikk bort til det treet som Mesteren bodde under. Der passet han på å holde Mesterens sitteplass fri for gras, og han kom med vann i snabelen sin og ga det til Mesteren så han kunne drikke.</p>
<p>Mens Mesteren satt der alene, tenkte han som så:</p>
<p>“Tidligere ble jeg forstyrret av munker, nonner, legmenn og legkvinner, konger, ministre, og av sektledere og deres elever. Dette plaget meg, og jeg hadde det ikke så bra. Nå lever jeg uten å bli forstyrret av munker, nonner, legmenn og legkvinner, konger, ministre, og av sektledere og deres elever. Jeg lever lykkelig uten å bli forstyrret.”</p>
<p>På samme måte tenkte elefanten:</p>
<p>“Tidligere ble jeg forstyrret av hunnelefanter, halvvoksne elefanter og elefantunger. Jeg måtte nøye meg med å spise grasstubber som sto igjen etter dem, vannet var fullt av søle når jeg ville drikke, og når jeg skulle krysse elvene, ble jeg stadig skubbet og dyttet av hunnelefantene. Dette plaget meg, og jeg hadde det ikke så bra. Nå lever jeg uten å bli forstyrret av hunnelefanter, halvvoksne elefanter og elefantunger. Jeg trenger ikke å nøye meg med å spise grasstubber som sto igjen etter dem, vannet er rent og uten søle når jeg ville drikke, og når jeg krysser elvene, blir jeg ikke skubbet og dyttet av hunnelefantene. Jeg lever lykkelig uten å bli forstyrret.”</p>
<p>Da Mesteren betraktet sin egen ensomme tilværelse og samtidig forsto hva elefanten tenkte, uttalte han med dyp følelse:</p>
<blockquote class="gatha"><p>“Vismannen er av samme sinn<br>som elefanten<br>med de store støttennene.<br>Begge trives alene.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>