<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud2.10">
<article>
<div class="hgroup">
<p class="division">Høytidelige uttalelser 2.10</p>
<p class="subdivision">Mucalindavagga—Kapitlet med Mucalinda</p>
<h1>Fortellingen om Bhaddiya</h1>
</div>
<p><span class="evam">Slik har jeg hørt det</span>:</p>
<p>En gang oppholdt Mesteren seg i mangolunden i Anupiya. På den tiden levde munken Bhaddiya, sønn av Kaligodha, ute i skogen. Han hold til under trær og i ensomme hytter, og han utbrøt ofte:</p>
<p>“Å, lykke! Å, lykke!”</p>
<p>Noen andre munker fikk høre om dette, og de sa til hverandre:</p>
<p>“Bhadddiya er nok misfornøyd med livet som munk. Nå lever han ute i skogen, under trær og i ensomme hytter. Men tidligere levde han i kongelig luksus, så det er nok det han minnes når han så ofte utbryter: ‘Å, lykke! Å, lykke!'”</p>
<p>De gikk til Mesteren og fortalte hva de hadde hørt om Bhaddiya, og at de trodde han var misfornøyd med livet som munk. Da ba Mesteren en av munkene om å hente Bhaddiya til ham. Munken gjorde som han var bedt om og gikk til Bhaddiya og sa:</p>
<p>“Mesteren ber deg komme, min venn.”</p>
<p>“Ja vel,” svarte Bhaddiya. Han gikk til Mesteren, og da han hadde satt seg ned sammen med ham, sa Mesteren:</p>
<p>“Er det sant at du lever i skogen, under trær og i ensomme hytter, og at du ofte utbryter: ‘Å, lykke! Å, lykke!', Bhaddiya?”</p>
<p>“Ja, det er sant, Mester.”</p>
<p>“Men hvorfor gjør du dette, Bhadddiya?”</p>
<p>“Tidligere levde jeg i kongelig luksus, Mester. Jeg var beskyttet av vakter inne i palasset og utenfor palasset, jeg var beskyttet av vakter i byen og utenfor byen, og jeg var beskyttet av vakter i riket og utenfor riket. Men enda jeg var så godt beskyttet og passet på, var jeg redd og engstelig og levde i stadig frykt. Men nå lever jeg alene ute i skogen, under trær og i ensomme hytter, og jeg føler ikke noen frykt. Jeg er ikke redd for noe, men lever like fritt som dyrene i skogen. Det er derfor jeg ofte utbryter: ‘Å, lykke! Å, lykke!', Mester.”</p>
<p>Da Mesteren hørte dette, uttalte han med dyp følelse:</p>
<blockquote class="gatha"><p>“Den som ikke har sinne i sitt indre,<br>som har lagt bak seg alle tanker<br>om hva han skal bli eller ikke skal bli,<br>han lever lykkelig og sorgløst<br>og all frykt forlater ham.<br>Ikke engang gudene innser dette.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>