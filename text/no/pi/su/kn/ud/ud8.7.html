<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud8.7">
<article>
<div class="hgroup">
<p class="division">Høytidelige uttalelser 8.7</p>
<p class="subdivision">Pataligamavagga—Kapitlet med Pataligama</p>
<h1>Veiskillet</h1>
</div>
<p><span class="evam">Slik har jeg hørt det</span>:</p>
<p>En gang var Mesteren på vandring langs en vei i Kosala sammen med munken Nagasamala, som var hans personlige oppasser. De kom til et veiskille, og Nagasamala sa:</p>
<p>“Her går veien, Mester. La oss gå denne veien.”</p>
<p>Men Mesteren sa:</p>
<p>“Nei, der går veien, Nagasamala. La oss gå den veien.”</p>
<p>Nagasamala ville fortsatt gå den veien han først hadde valgt, men Mesteren pekte på den andre veien. Dette gjentok seg enda en gang. Da la Nagasamala Mesterens kappe og bolle på marken og gikk sin vei, mens han sa:</p>
<p>“Her er bollen og kappen din, Mester!”</p>
<p>Da Nagasamala hadde gått et stykke, ble han overfalt av landeveisrøvere. De slo og sparket ham, knuste bollen hans og rev i filler kappen hans. Nagasamala vendte tilbake til Mestren med knust bolle og fillete kappe, hilste høflig på ham og satte seg ned. Så sa han:</p>
<p>“Mens jeg gikk bortover den veien, ble jeg overfalt av landeveisrøvere, Mester. De slo og sparket meg, knuste bollen min og rev i filler kappen min.”</p>
<p>Da Mesteren hørte dette, utbrøt han:</p>
<blockquote class="gatha"><p>“En vismann treffer tosker,<br>både når han er sammen med dem<br>og når han vil leve alene.<br>Men treffer han en tosk,<br>forlater han ham,<br>slik hegren forlater vannet<br>på søken etter melk.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>