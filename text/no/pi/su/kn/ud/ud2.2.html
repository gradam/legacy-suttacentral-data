<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="ud2.2">
<article>
<div class="hgroup">
<p class="division">Høytidelige uttalelser 2.2</p>
<p class="subdivision">Mucalindavagga—Kapitlet med Mucalinda</p>
<h1>Samtalen om konger</h1>
</div>
<p><span class="evam">Slik har jeg hørt det</span>:</p>
<p>En gang var Mesteren i Savatthi og holdt til i Anathapindikas park Jetalunden. En dag satt det mange munker og snakket sammen i forsamlingshallen etter at de hadde spist, og de sa til hverandre:</p>
<p>“Hvem av disse to kongene er rikest tro—kong Seniya Bimbisara av Magadha eller kong Pasenadi av Kosala? Hvem av dem har størst rikdom, hvem av dem har flest skatter, hvem av dem har størst rike, hvem har de flotteste vognene, hvem har størst hær, hvem er mektigst og hvem av dem er den største?”</p>
<p>Slik gikk praten mellom dem, men så ble de avbrutt. Mesteren hadde nemlig reist seg fra sin meditasjon da kvelden nærmet seg, og nå kom han inn i forsamlingshallen og satte seg på den plassen som sto klar for ham. Da han hadde satt seg, sa han:</p>
<p>“Hva snakket dere om nå, munker? Hvilken samtale var det jeg avbrøt?”</p>
<p>Munkene fortalte ham hva de hadde snakket om.</p>
<p>“Det sømmer seg ikke for dere å snakke om dette, munker. Dere som er sønner av god familie har forlatt hjemmet og gått ut i hjemløshet ut fra tillit. Når dere kommer sammen, skal dere gjøre ett av to: Enten snakke om læren, eller opprettholde en edel taushet.”</p>
<p>Deretter uttalte han med dyp følelse:</p>
<blockquote class="gatha"><p>“Lykken ved sanselige nytelser her i verden<br>eller det som måtte finnes av himmelsk lykke,<br>er ikke verd en brøkdel<br>av lykken ved å la begjæret falle til ro.”</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>