<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="it79">
<article>
<div class="hgroup">
<p class="division">Mindre tekster 79</p>
<p class="subdivision">Parihanasutta</p>
<h1>Frafall</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Det er tre ting som kan føre til at en munk under opplæring faller fra, munker. Hvilke tre? Det er hvis munken under opplæring blir for opptatt av andre aktiviteter og heller vil drive med disse. Det er hvis han blir for opptatt av unyttig skravling og heller vil drive med dette. Og det er hvis han er for glad i å sove og heller vil drive med dette. Dette er de tre tingene som kan føre til at en munk under opplæring faller fra.</p>
<p>“Det er tre ting som kan føre til at en munk under opplæring ikke faller fra, munker. Hvilke tre? Det er hvis munken under opplæring ikke blir for opptatt av andre aktiviteter og ikke heller vil drive med disse. Det er hvis han ikke blir for opptatt av unyttig skravling og ikke heller vil drive med dette. Og det er hvis han ikke er for glad i å sove og ikke heller vil drive med dette. Dette er de tre tingene som kan føre til at en munk under opplæring ikke faller fra.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“En munk som er for opptatt av andre aktiviteter,<br>av skravling og av søvn, og som er for urolig til sinns,<br>er ute av stand til å oppnå den uforlignelige oppvåkning.<br>Men den som har få gjøremål, ikke henfaller til søvn<br>og finner ro i sinnet, kan oppnå den uforlignelige oppvåkning.”</p></blockquote>
<p>Dette har Mesteren sagt. Det har jeg hørt</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
