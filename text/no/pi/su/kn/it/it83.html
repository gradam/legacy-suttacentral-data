<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="it83">
<article>
<div class="hgroup">
<p class="division">Mindre tekster 83</p>
<p class="subdivision">Pañcapubbanimittasutta</p>
<h1>Fem forhåndsvarsler</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Når en gud nærmer seg døden, får han fem forhåndsvarsler. Blomsterkransene visner, klærne blir skitne, han begynner å svette i armhulene, kroppen blir misfarget og han trives ikke lenger på gudetronen sin. Da vet de andre gudene at denne guden kommer til å falle, og de oppmuntrer ham slik: ‘Håper du får en god gjenfødelse, at du får noe som er godt å få, og at du kan leve godt på det du der får!'”</p>
<p>Da Mesteren hadde sagt dette, spurte en av munkene:</p>
<p>“Hva er det gudene regner som en god gjenfødelse, Mester? Hva synes gudene det er godt å få, og hva mener de med å leve godt?”</p>
<p>“Det som gudene regner som en god gjenfødelse, er å bli født som menneske, munk, for som menneske kan de begynne å følge den læren og disiplinen som er blitt proklamert av han som har kommet fram til sannheten. De synes det er godt å få, er en begrunnet, fast og rotfestet tillit som ikke kan bli ødelagt av noen filosof, brahman, gud eller djevel eller noen andre i hele verden. Det er også dette de mener med å leve godt.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“Når en gud har utlevd sin tid<br>og faller fra sin gudetilstand,<br>kommer de andre gudene med oppmuntringer:‘</p>
<p>Forlat nå himmelen, min venn,<br>og bli et menneske blant mennesker.<br>Når du er blitt et menneske,<br>så ha tillit til den beste lære som finnes.</p>
<p>La tilliten til denne velformulerte læren<br>være begrunnet og fast, rotfestet og solid,<br>så ikke den kan rokkes så lenge du lever.</p>
<p>Unngå å begå ugjerninger med kropp,<br>tale eller tanke, eller andre former for ugjerninger.<br>Gjør det som er sunt og godt, la din tale være likeså,<br>og hold sinnet ditt sunt, uten å binde deg til noe.</p>
<p>Deretter skal du forberede en gunstig gjenfødelse<br>ved å gi mange gaver og ved å inspirere andre<br>til også å leve et høyverdig liv.'</p>
<p>Slik viser de andre gudene sin medfølelse<br>med ham som skal dø, og de slutter med å si:<br>‘Kom hit som gud igjen og igjen!'”</p></blockquote>
<p>Dette har Mesteren sagt. Det har jeg hørt.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
