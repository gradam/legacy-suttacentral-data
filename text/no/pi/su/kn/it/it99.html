<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="it99">
<article>
<div class="hgroup">
<p class="division">Mindre tekster 99</p>
<p class="subdivision">Tevijjasutta</p>
<h1>Tre kunnskaper</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Jeg erklærer at en brahman med rette kan sies å ha tre kunnskaper, munker. Det er ikke bare fordi han resiterer hellige tekster. Hvordan kan en brahman med rette kan sies å ha tre kunnskaper, og ikke bare fordi han resiterer hellige tekster?</p>
<p>Sett at en munk husker mange tidligere oppholdssteder, han husker én fødsel, to fødsler og videre opp til hundre tusen fødsler. Han husker at universet har utvidet seg og trukket seg sammen, ja, han husker mange slike verdenssykluser: ‘Der het jeg det og det, jeg var av den og den ætt og klasse, nøt den og den mat, hadde de og de gleder og sorger og ble så og så gammel. Så falt jeg derifra og ble gjenfødt et annet sted. Og der het jeg det og det,—og jeg husker like mange detaljer her—Og så falt jeg derifra og ble gjenfødt her.' Slik husker han mange tidligere oppholdssteder, både detaljert og i store trekk. Dette er den første kunnskapen han oppnår. Uvitenheten blir fordrevet og kunnskap oppstår. Mørket fordrives og lyset oppstår når han trener og praktiserer iherdig.</p>
<p>Deretter utvikler munken rent, himmelsk og overmenneskelig syn og ser hvordan alle vesener oppstår og går under, slik at han ser og forstår hvordan gode og onde, stygge og vakre, lykkelige og ulykkelige, alle tar konsekvensene av sine egne handlinger: ‘Disse vesenene her oppførte seg dårlig, både i tanke, ord og handling. De talte nedsettende om de edle, de hadde feilaktige teorier og handlet etter disse teoriene. Etter døden, når kroppen går i oppløsning, er disse blitt gjenfødt i vonde kår, i elendighet, lidelse og pinefulle tilstander. Men disse andre vesenene oppførte seg godt, både i tanke, ord og handling. De talte vel om de edle, de hadde rett syn og handlet i samsvar med dette. Etter døden, når kroppen går i oppløsning, er de blitt gjenfødt i gode kår og lykkelige tilstander.'—slik utvikler han rent, himmelsk og overmenneskelig syn og ser hvordan alle vesener oppstår og går under, slik at han ser og forstår hvordan gode og onde, stygge og vakre, lykkelige og ulykkelige, alle tar konsekvensene av sine egne handlinger. Dette er den andre kunnskapen han oppnår. Uvitenheten blir fordrevet og kunnskap oppstår. Mørket fordrives og lyset oppstår når han trener og praktiserer iherdig.</p>
<p>Videre har munken utslettet sinnets forurensninger, og fri fra forurensninger i sinnet har han selv forstått og virkeliggjort sinnets frigjøring gjennom visdom og hviler i denne her og nå. Dette er den tredje kunnskapen han oppnår. Uvitenheten blir fordrevet og kunnskap oppstår. Mørket fordrives og lyset oppstår når han trener og praktiserer iherdig. Og det er derfor jeg erklærer at en brahman med rette kan sies å ha tre kunnskaper, munker. Det er ikke bare fordi han resiterer hellige tekster.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“En vismann som kjenner sine tidligere oppholdssteder<br>og som ser både himmel og helvete,<br>som har gjort slutt på ny tilblivelse<br>og som har full innsikt i virkeligheten,<br>han kalles en brahman med tre kunnskaper.<br>Derfor titulerer jeg ham som sådan,<br>og ikke bare fordi han resiterer hellige tekster.”</p></blockquote>
<p>Dette har Mesteren sagt. Det har jeg hørt.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
