<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn2.29">
<article>
<div class="hgroup">
<p class="division">Tekster fordelt etter tema 2</p>
<p>Boken med vers</p>
<p>Samtaler med gudesønner</p>
<h1>29. Susima</h1>
</div>
<p>I Savatthi gikk Ananda bort til Mesteren og hilste høflig på ham før han satte seg ned hos ham. Mesteren sa:</p>
<p>«Liker du også Sariputta, Ananda?»</p>
<p>«Hvis det er noen som ikke liker Sariputta, Mester, må han være barnslig, fordervet, tilbakestående eller full av vrangforestillinger. Sariputta er en vismann, Mester. Han har en visdom som er stor og omfattende. Han har smilende visdom, og hans visdom er skarp, hurtig og analytisk. Han er en mann av få ønsker. Han er tilfreds, glad i å være alene og følger ikke mengden. Han er iherdig, han både gir råd og lytter til råd, og han er kritisk og godtar ikke ondskap. Så hvis det er noen som ikke liker Sariputta, Mester, må han være barnslig, fordervet, tilbakestående eller full av vrangforestillinger.»</p>
<p>«Slik er det, Ananda, slik er det. Hvis det er noen som ikke liker Sariputta, må han være barnslig, fordervet, tilbakestående eller full av vrangforestillinger. Sariputta er en vismann, Mester. Han har en visdom som er stor og omfattende. Han har smilende visdom, og hans visdom er skarp, hurtig og analytisk. Han er en mann av få ønsker. Han er tilfreds, glad i å være alene og følger ikke mengden. Han er iherdig, han både gir råd og lytter til råd, og han er kritisk og godtar ikke ondskap. Så hvis det er noen som ikke liker Sariputta, Ananda, må han være barnslig, fordervet, tilbakestående eller full av vrangforestillinger.»</p>
<p>Mens Sariputta ble rost på denne måten, kom gudesønnen Susima bort til Mesteren. Han hilste høflig på ham og ble stående ved siden av ham. Så sa han:</p>
<p>«Slik er det, Mester, slik er det. Hvis det er noen som ikke liker Sariputta, må han være barnslig, fordervet, tilbakestående eller full av vrangforestillinger. Sariputta er en vismann, Mester. Han har en visdom som er stor og omfattende. Han har smilende visdom, og hans visdom er skarp, hurtig og analytisk. Han er en mann av få ønsker. Han er tilfreds, glad i å være alene og følger ikke mengden. Han er iherdig, han både gir råd og lytter til råd, og han er kritisk og godtar ikke ondskap. Så hvis det er noen som ikke liker Sariputta, Mester, må han være barnslig, fordervet, tilbakestående eller full av vrangforestillinger. Og hvor jeg enn går i gudesønnenes forsamling, hører jeg Sariputta bli rost på samme måte!»</p>
<p>Da gudesønnene i Susimas følge hørte hvordan Sariputta ble rost, ble de overmåte glade og lykkelige. De glitret og strålte i mange forskjellige farger. Det var som når en strålende vakker juvel, en smaragd av førsteklasses kvalitet med åtte velslepne fasetter, gjennomsiktig, pur og ren og perfekt på alle vis blir lagt på et hvitt klede og blir liggende og glitre og stråle. Slik glitret og strålte gudesønnene i Susimas følge av glede da de hørte hvordan Sariputta ble rost.</p>
<p>Det var som når et smykke av pureste gull som var blitt tilarbeidet og polert av en dyktig gullsmed blir lagt på et hvitt klede og blir liggende og glitre og stråle. Slik glitret og strålte gudesønnene i Susimas følge av glede da de hørte hvordan Sariputta ble rost.</p>
<p>Det var som når morgenstjernen glitrer og stråler på skyfri himmel utpå høsten etter at regntiden er over. Slik glitret og strålte gudesønnene i Susimas følge av glede da de hørte hvordan Sariputta ble rost.</p>
<p>Så uttalte gudesønnen Susima dette verset om Sariputta for Mesteren:</p>
<blockquote class="gatha">
<p>«Sariputta er anerkjent som vismann,<br>
en mann som aldri hisser seg opp.<br>
en mild mann med få ønsker,<br>
en mann med god selvbeherskelse,<br>
som med rette fortjener Mesterens ros.»</p>
</blockquote>
<p>Mesteren svarte:</p>
<blockquote class="gatha">
<p>«Sariputta er anerkjent som vismann,<br>
en mann som aldri hisser seg opp.<br>
en mild mann med få ønsker,<br>
en mann med god selvbeherskelse,<br>
en som med rette fortjener sin lønn.»</p>
</blockquote>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</article>
</section>
</div>
</body>
</html>
