
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn9.13">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler i skogen</p>
<h1>9.13. Munker uten klar forstand</h1>
</div>
<p>Det var en gang noen munker som bodde i et skogholt i Kosala. De var stolte, arrogante, vinglete og pratsomme, og praten gikk om løst og fast. De glemte å praktisere oppmerksomhet, de manglet klar forstand og konsentrasjon slik at tankene løp fra det ene til det andre som dukket opp i bevisstheten. Den ånden som holdt til der i skogen, fikk medfølelse med munkene og ville gjerne oppmuntre dem og gi dem ny inspirasjon. Derfor gikk den bort til dem og sa:</p>
<blockquote class="gatha"><p>«Før i tiden levde de munkene<br>
som var Gotamas elever, lykkelig.<br>
De mottok sin mat uten å stille krav<br>
og de fant ligge- og sitteplasser uten å stille krav.<br>
De visste at verden er forgjengelig<br>
og slik gjorde de slutt på sine lidelser.</p>
<p>Nå har de fornedret seg selv<br>
og henfalt til simpel oppførsel.<br>
De eter og eter til de faller omkull<br>
og drømmer om andres eiendom.</p>
<p>Jeg bøyer meg i hilsen for munkeordenen<br>
og for noen av dem som er her til stede.<br>
Andre er forfalne og har ingen hjelpere.<br>
De er liksom sultne spøkelser.</p>
<p>Jeg snakker her til dem som lever i slapphet.<br>
Men jeg bøyer meg for dem som trener iherdig.»</p></blockquote>
<p>Munkene ble sterkt grepet av det ånden sa.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by<span class="editor">Ayya Vimala</span>.</p>
</aside>
</section>
</div>
</body>
</html>
