
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn9.3">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler i skogen</p>
<h1>9.3. Kassapa og jegeren</h1>
</div>
<p>Det var en gang en munk fra Kassapa-klanen som bodde i et skogholt i Kosala. En dag ga han veiledning til en jeger. Den ånden som holdt til der i skogen, fikk lyst til å få ham til å tenke seg om, så han gikk bort til Kassapa og sa:</p>
<blockquote class="gatha"><p>«Det er dumt av en munk<br>
å kaste bort tiden på å veilede<br>
en uvettig jeger som vandrer<br>
på bratte stier i fjellet.</p>
<p>Han forstår ikke det han hører<br>
og han fatter ikke det han ser.<br>
Tosken forstår slett ikke læren<br>
selv om du forklarer den for ham.</p>
<p>Selv om du kommer med ti fakler,<br>
og prøver å lyse for ham, Kassapa,<br>
så kommer han ikke til å se noe som helst,<br>
for han mangler evnen til å se.»</p></blockquote>
<p>Kassapa ble sterkt grepet av det ånden sa.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
