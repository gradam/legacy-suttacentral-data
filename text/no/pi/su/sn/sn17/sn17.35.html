<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn17.35">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om årsakssammenhenger</p>
<p class="subdivision">Samtaler om vinning og heder</p>
<h1>17.35. Ikke lenge etter splittelsen</h1>
</div>
<p>Like etter at Devadatta hadde splittet ordenen, var Mesteren på Gribbetoppen ved Rajagaha. Da henvendte Mesteren seg til munkene angående Devadatta og sa:</p>
<p>«Vinning, heder og berømmelse ble til ulykke og fall for Devadatta, munker. Det er som når bananplanten blir ødelagt av sin egen frukt. På samme måte ble Devadatta ødelagt av den vinning, heder og berømmelse han høstet.</p>
<p>Det er som når bambusen og sivet blir ødelagt av sin egen frukt, munker. På samme måte ble Devadatta ødelagt av den vinning, heder og berømmelse han høstet. Det er som når muldyret blir gravid, munker. Da blir det ødelagt av sitt eget foster. På samme måte ble Devadatta ødelagt av den vinning, heder og berømmelse han høstet. Derfor er vinning, heder og berømmelse skremmende, munker. De utgjør bitre og vonde hindringer for den som prøver å oppnå frihet fra alle bindinger. Derfor bør dere trene slik, munker: ‘Hvis jeg oppnår vinning, heder og berømmelse, vil jeg slippe taket i dem. Hvis jeg ikke oppnår vinning, heder og berømmelse, skal ikke det gjøre meg trist til sinns.’ Slik bør dere trene, munker.»</p>
<p>Slik talte Mesteren. Og han la til dette verset:</p>
<blockquote class="gatha">
<p>«Frukten ødelegger bananplanten.<br>
Frukten ødelegger bambusen og sivet.<br>
Vinning ødelegger den uvettige<br>
slik fosteret ødelegger muldyret.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
