<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn4.25">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Mara</p>
<h1>4.25. Maras døtre</h1>
</div>
<p>(Fortsettelse fra foregående tekst.)</p>
<p>Da gikk Maras døtre, Begjær, Misnøye og Lidenskap bort til ham og sa:</p>
<blockquote class="gatha">
<p>«Hvorfor er du så trist, far?<br>
Hvem har gjort at du er så lei?<br>
Vi skal fange ham i lidenskapens snarer<br>
slik en elefant blir fanget i skogen,<br>
og føre ham hit til deg som din slave.»</p>
</blockquote>
<p>Mara svarte:</p>
<blockquote class="gatha">
<p>«Det er ikke lett å binde en arahant,<br>
en som er lykkelig, i lidenskapens snarer.<br>
Han unnslipper Maras herredømme!<br>
Det er derfor jeg er så ulykkelig!»</p>
</blockquote>
<p>Maras døtre, Begjær, Misnøye og Lidenskap gikk bort til Mesteren og sa:</p>
<p>«Vi bøyer oss for dine føtter, munk.»</p>
<p>Men Mesteren brydde seg ikke om dem, for han var fullstendig fri fra alle slags involveringer.</p>
<p>Da gikk Maras døtre, Begjær, Misnøye og Lidenskap litt til siden og rådslo med hverandre:</p>
<p>«Menn har forskjellig smak. Enn om vi nå tok form som hundre unge piker?»</p>
<p>Dette gjorde de. Deretter gikk de bort til Mesteren og sa:</p>
<p>«Vi bøyer oss for dine føtter, munk.»</p>
<p>Men Mesteren brydde seg ikke om dem, for han var fullstendig fri fra alle slags involveringer.</p>
<p>Da gikk Maras døtre, Begjær, Misnøye og Lidenskap litt til siden og rådslo med hverandre:</p>
<p>«Menn har forskjellig smak. Enn om vi nå tok form som hundre piker som ennå ikke har fått barn?»</p>
<p>Dette gjorde de. Deretter gikk de bort til Mesteren og sa:</p>
<p>«Vi bøyer oss for dine føtter, munk.»</p>
<p>Men Mesteren brydde seg ikke om dem, for han var fullstendig fri fra alle slags involveringer.</p>
<p>Da gikk Maras døtre, Begjær, Misnøye og Lidenskap litt til siden og rådslo med hverandre:</p>
<p>«Menn har forskjellig smak. Enn om vi nå tok form som hundre kvinner som bare har født ett barn?»</p>
<p>Dette gjorde de. Deretter gikk de bort til Mesteren og sa:</p>
<p>«Vi bøyer oss for dine føtter, munk.»</p>
<p>Men Mesteren brydde seg ikke om dem, for han var fullstendig fri fra alle slags involveringer.</p>
<p>Da gikk Maras døtre, Begjær, Misnøye og Lidenskap litt til siden og rådslo med hverandre:</p>
<p>«Menn har forskjellig smak. Enn om vi nå tok form som hundre kvinner som har født to barn?»</p>
<p>Dette gjorde de. Deretter gikk de bort til Mesteren og sa:</p>
<p>«Vi bøyer oss for dine føtter, munk.»</p>
<p>Men Mesteren brydde seg ikke om dem, for han var fullstendig fri fra alle slags involveringer.</p>
<p>Da gikk Maras døtre, Begjær, Misnøye og Lidenskap litt til siden og rådslo med hverandre:</p>
<p>«Menn har forskjellig smak. Enn om vi nå tok form som hundre middelaldrende kvinner?»</p>
<p>Dette gjorde de. Deretter gikk de bort til Mesteren og sa:</p>
<p>«Vi bøyer oss for dine føtter, munk.»</p>
<p>Men Mesteren brydde seg ikke om dem, for han var fullstendig fri fra alle slags involveringer.</p>
<p>Da gikk Maras døtre, Begjær, Misnøye og Lidenskap litt til siden og rådslo med hverandre:</p>
<p>«Menn har forskjellig smak. Enn om vi nå tok form som hundre eldre kvinner?»</p>
<p>Dette gjorde de. Deretter gikk de bort til Mesteren og sa:</p>
<p>«Vi bøyer oss for dine føtter, munk.»</p>
<p>Men Mesteren brydde seg ikke om dem, for han var fullstendig fri fra alle slags involveringer.</p>
<p>Da gikk Maras døtre, Begjær, Misnøye og Lidenskap litt til siden og rådslo med hverandre:</p>
<p>«Det var nok sant som far sa med dette verset:</p>
<blockquote class="gatha">
<p>‘Det er ikke lett å binde en arahant,<br>
en som er lykkelig, i lidenskapens snarer.<br>
Han unnslipper Maras herredømme!<br>
Det er derfor jeg er så ulykkelig!’</p>
</blockquote>
<p>Hadde vi iført oss slike skikkelser og nærmet oss en asket eller brahman som ikke var fri for begjær, ville enten hjertet hans ha bristet, han ville ha spydd varmt blod eller han ville ha blitt gal. Han ville ha tørket inn og visnet som et avskåret sivstrå.»</p>
<p>Maras døtre, Begjær, Misnøye og Lidenskap gikk bort til Mesteren igjen. Maras datter Begjær gikk fram for ham og sa:</p>
<blockquote class="gatha">
<p>«Sitter du i skogen og mediterer<br>
fordi du er lei deg?<br>
Sørger du over tap av eiendom,<br>
eller lenger du etter å bli rik?</p>
<p>Har du begått noen overtredelse i landsbyen?<br>
Hvorfor skaffer du deg ikke venner blant folk?<br>
Er det ingen som vil være venner med deg?»</p>
</blockquote>
<p>Mesteren svarte:</p>
<blockquote class="gatha">
<p>«Jeg sitter alene og mediterer<br>
fordi jeg har våknet til lykken.<br>
Jeg har nådd målet<br>
og har fred i mitt hjerte.</p>
<p>Jeg har beseiret hæren<br>
av behagelige og tiltalende opplevelser.<br>
Derfor søker jeg ikke venner blant folk.<br>
Vennskap er ikke noe for meg.»</p>
</blockquote>
<p>Maras datter Misnøye gikk fram for Mesteren og sa:</p>
<blockquote class="gatha">
<p>«Hvis en munk har krysset de fem flodene,<br>
hvordan bør han trene igjen og igjen<br>
for å krysse den sjette floden?<br>
Hvordan skal han meditere<br>
for å holde nytelsestrangen på avstand<br>
slik at den ikke får taket på ham?»</p>
</blockquote>
<p>Mesteren svarte:</p>
<blockquote class="gatha">
<p>«En munk bør trene igjen og igjen<br>
med ro i kroppen og et frigjort sinn,<br>
uten å gruble, men oppmerksom og fri.<br>
Han bør ha innsikt i sannheten<br>
og meditere uten å forfølge tankemønstrene.</p>
<p>Han bør ikke hisse seg opp, ikke være sløv<br>
og ikke dvele ved minner.<br>
Slik krysser han de fem flodene samt den sjette.<br>
Slik skal han meditere<br>
for å holde nytelsestrangen på avstand<br>
slik at den ikke får taket på ham.»</p>
</blockquote>
<p>Maras datter Lidenskap gikk fram for Mesteren og sa:</p>
<blockquote class="gatha">
<p>«Han har skåret over begjæret<br>
og vandrer omgitt av store skarer.<br>
Det er sikkert mange som følger ham<br>
ut fra tillit. Mange mennesker<br>
følger ham ut i hjemløshet.<br>
Han vil føre dem bort<br>
forbi dødens konge.»</p>
</blockquote>
<p>Mesteren svarte:</p>
<blockquote class="gatha">
<p>«Store helter og de som har nådd fram til sannhet<br>
er ledere i kraft av sitt gode budskap.<br>
Hvordan kan du i din misunnelse<br>
gjøre med dem som forstår<br>
og som blir ledet av læren?»</p>
</blockquote>
<p>Maras tre døtre, Begjær, Misnøye og Lidenskap, gikk nå tilbake til sin far. Han så dem komme, og sa:</p>
<blockquote class="gatha">
<p>«Dere er nå dumme, også!<br>
Dere kan like gjerne prøve å splitte<br>
berget med en lotusstilk,<br>
grave ut klippen med bare neglene,<br>
prøve å bite over jern med tennene,<br>
stange bort fjellet med bare hodet,<br>
eller finne fotfeste i den dypeste avgrunn!<br>
Dere vender slukøret tilbake fra Gotama<br>
som om dere skulle ha støtt brystet mot en spiss påle!»</p>
<p>[Redaktørene satte inn følgende vers:]<br>
De kom dit i glitter og prakt,<br>
Begjær, Misnøye og Lidenskap.<br>
Læremesteren feide dem bort<br>
som bomullsdotter i vinden.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
