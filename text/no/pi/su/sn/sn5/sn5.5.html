<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn5.5">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med nonner</p>
<h1>5.5. Uppalavanna</h1>
</div>
<p>I Savatthi. Tidlig en morgen kledde nonnen Uppalavanna på seg, tok kappe og bolle og gikk inn til Savatthi for å motta matgaver. Etter at hun hadde gått matrunden og var ferdig med måltidet, gikk hun til Blindmannskogen, der hun ble stående under et sal-tre i full blomstring. Den onde Mara fikk lyst til å skremme henne og gi henne en skikkelig støkk slik at hun ikke torde å meditere lenger, så han gikk bort til henne og sa:</p>
<blockquote class="gatha">
<p>«Her står du alene, nonne,<br>
under et sal-tre i full blomstring.<br>
Du er så vakker at det finnes ikke maken!<br>
Er du ikke redd for illgjerningsmenn, barn?»</p>
</blockquote>
<p>Men Uppalavanna tenkte:</p>
<p>«Hvem er det som sier dette? Er det et menneske eller ikke et menneske? Det er nok den onde Mara som har fått lyst til å skremme meg og gi meg en skikkelig støkk slik at jeg ikke skal tore å meditere lenger.»</p>
<p>Og da hun forsto det var den onde Mara, sa hun:</p>
<blockquote class="gatha">
<p>«Om enn hundre tusen illgjerningsmenn<br>
av din sort, skulle komme,<br>
ville jeg ikke bli det minste redd.<br>
Du skremmer meg ikke selv om jeg er alene, Mara!</p>
<p>For se! Jeg kan forsvinne!<br>
Eller jeg går inn i kroppen på deg!<br>
Jeg kan stå mellom øyenbrynene dine<br>
slik at du ikke får øye på meg!</p>
<p>For jeg har full kontroll over sinnet<br>
og jeg har utviklet store krefter!<br>
Jeg er fri fra alle bindinger,<br>
så jeg er ikke redd for deg, min venn!»</p>
</blockquote>
<p>Da forsto Mara at nonnen Uppalavanna hadde gjennomskuet ham. Trist og nedslått forsvant han på flekken.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
