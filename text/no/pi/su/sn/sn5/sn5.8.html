<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn5.8">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med nonner</p>
<h1>5.8. Sisupacala</h1>
</div>
<p>I Savatthi. Tidlig en morgen kledde nonnen Sisupacala på seg, tok kappe og bolle og gikk inn til Savatthi for å motta matgaver. Etter at hun hadde gått matrunden og var ferdig med måltidet, gikk hun til Blindmannskogen, der hun satte seg under et tre for å meditere. Den onde Mara gikk bort til henne og sa:</p>
<p>«Hvilken sekt foretrekker du, nonne?»</p>
<p>«Jeg foretrekker ikke noen sekt, min venn.»</p>
<p>Mara sa:</p>
<blockquote class="gatha">
<p>«Men du ser jo ut som en asket,<br>
her du sitter med glattraket skalle!<br>
Hvis du ikke liker noen sekt,<br>
hvem er det da du følger, din tosk?»</p>
</blockquote>
<p>Sisupacala svarte:</p>
<blockquote class="gatha">
<p>«Sektene utenfor vår skole<br>
tror på så mye rart.<br>
De liker ikke sannheten,<br>
for de kjenner den overhodet ikke.</p>
<p>En fullkomment oppvåknet<br>
som ikke har sin likemann,<br>
ble født i sakyaenes slekt.<br>
Han har overvunnet alt<br>
og fordrevet Mara.</p>
<p>Han er ubeseiret på alle områder.<br>
Han er frigjort i alle henseender<br>
og henger ikke fast ved noe som helst.<br>
Han ser alt med sitt skarpe blikk.</p>
<p>Han har avsluttet alle handlinger<br>
og er fri fra alle involveringer.<br>
Denne Mesteren er min lærer,<br>
og hans budskap liker jeg!»</p>
</blockquote>
<p>Da forsto Mara at nonnen Sisupacala hadde gjennomskuet ham. Trist og nedslått forsvant han på flekken.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
