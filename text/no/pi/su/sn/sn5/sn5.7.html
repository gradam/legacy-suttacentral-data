<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn5.7">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler med nonner</p>
<h1>5.7 Upacala</h1>
</div>
<p>I Savatthi. Tidlig en morgen kledde nonnen Upacala på seg, tok kappe og bolle og gikk inn til Savatthi for å motta matgaver. Etter at hun hadde gått matrunden og var ferdig med måltidet, gikk hun til Blindmannskogen, der hun satte seg under et tre for å meditere. Den onde Mara gikk bort til henne og sa:</p>
<p>«Hvor har du lyst til å bli gjenfødt, nonne?»</p>
<p>«Jeg har ikke lyst til å bli gjenfødt noe sted, min venn.»</p>
<p>Mara sa:</p>
<blockquote class="gatha">
<p>«Bestem deg for om du vil<br>
til de trettitre gudene eller<br>
til gudene i underverdenen,<br>
til gudene i Tusita-himmelen,<br>
til dem som liker å skape eller<br>
til dem som hersker over andres skaperverk.<br>
Velg ett av disse stedene,<br>
så vil du få nyte gledene der.»</p>
</blockquote>
<p>Upacala svarte:</p>
<blockquote class="gatha">
<p>«De trettitre gudene eller<br>
gudene i underverdenen,<br>
gudene i Tusita-himmelen,<br>
de gudene som liker å skape<br>
og de som hersker over andres skaperverk –<br>
alle er bundet av sansenytelser<br>
og alle faller tilbake under Maras herredømme.</p>
<p>Hele verden står i flammer.<br>
Hele verden brenner.<br>
Hele verden står i lys lue<br>
og hele verden skjelver.</p>
<p>Mitt sinn frydes der hvor Mara ikke kommer,<br>
for der er det intet som brenner,<br>
intet som står i flammer,<br>
intet som står i lys lue og intet som skjelver.»</p>
</blockquote>
<p>Da forsto Mara at nonnen Upacala hadde gjennomskuet ham. Trist og nedslått forsvant han på flekken.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
