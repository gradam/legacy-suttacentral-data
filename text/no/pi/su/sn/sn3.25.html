<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn3.25">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler i Kosala</p>
<h1>3.25 Fjellet og døden</h1>
</div>
<p>En gang satt Mesteren og kong Pasenadi i Savatthi og snakket sammen.</p>
<p>«Sett nå, konge,» sa Mesteren, «at det kom en pålitelig og troverdig budbringer fra øst og sa:</p>
<p>’Jeg kommer fra de østlige distriktene, herre konge, og der så jeg et fjell som rekker like opp til himmelen. Det velter ubønnhørlig fram og knuser alle levende vesener på sin vei. Gjør noe, herre konge!’</p>
<p>Sett videre at det kom pålitelige budbringere fra nord, sør og vest, og at alle brakte samme budskap om et enormt fjell som veltet fram og knuste alt på sin vei. Hvis en slik forferdelig fare, med en slik katastrofal ødeleggelse av menneskers liv skulle oppstå, hva ville du gjøre, konge, når det er så vanskelig å bli født som menneske?»</p>
<p>«Hva annet kunne jeg vel gjøre i en slik forferdelig faresituasjon, enn å leve et så edelt og godt liv som mulig og gjøre så mye godt jeg bare kunne, Mester?»</p>
<p>«Jeg sier deg, konge, at alderdom og død ruller ubønnhørlig fram mot deg. Hva vil du gjøre, konge?»</p>
<p>«Ettersom alderdom og død ruller ubønnhørlig fram mot meg, hva annet kan jeg vel gjøre enn å leve et så edelt og godt liv som mulig og gjøre så mye godt som jeg bare kan?</p>
<p>Jeg har stridselefanter, Mester, men hva nytter vel disse mot alderdom og død? Jeg har kavaleri, stridsvogner og infanteri, slik alle salvede konger og herskere har, men hva hjelper vel disse mot alderdom og død? Jeg har vise rådgivere som kan skape splid blant fiender, Mester, men hva hjelper vel disse mot alderdom og død? Jeg har gull og sølv i skattkamre og hvelv, Mester, nok til å skape finansielt kaos for fienden. Men hva hjelper vel alt dette mot alderdom og død? Når alderdom og død ruller ubønnhørlig fram mot meg, hva annet kan jeg vel gjøre enn å leve et så edelt og godt liv som mulig og gjøre så mye godt som jeg bare kan?»</p>
<p>«Det er sant, konge. Slik er det. Når alderdom og død ruller ubønnhørlig fram mot deg, hva annet kan du vel gjøre enn å leve et så edelt og godt liv som mulig og gjøre så mye godt som du bare kan?»</p>
<p>Dette sa Mesteren, og han tilføyde disse versene:</p>
<blockquote class="gatha">
<p>Det er som om mektige fjellkjeder<br>
med topper som rager til himmels<br>
skulle komme veltende mot deg<br>
fra alle verdenshjørner.</p>
<p>Slik kommer alderdom og død<br>
veltende over alle,<br>
både adel og brahmaner,<br>
borgere og tjenestefolk.<br>
Ingen kan unnslippe,<br>
alle blir rammet.</p>
<p>Stridselefanter kan ikke verne deg,<br>
og heller ikke vogner eller fotsoldater.<br>
Ingen trylleformler eller bønner,<br>
og heller ikke penger er til hjelp.</p>
<p>Derfor vil den som er klok<br>
og forstår sitt eget beste,<br>
fatte tillit til Buddha,<br>
til læren og til hans fellesskap.</p>
<p>Den som gjør det rette<br>
med kropp, tale og tanke,<br>
kan glede seg her i dette livet<br>
og fryde seg siden i himmelen.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
</aside>
</section>
</div>
</body>
</html>
