<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.101">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.101. Økseskaftet</h1>
</div>
<p>En gang da Mesteren var i Savatthi, sa han:</p>
<p>«Når jeg sier det er mulig å utslette negative tendenser i
sinnet, er det fordi jeg vet det og ser det, munker, og ikke fordi
jeg ikke vet eller ikke ser det.</p>
<p>Hva er det jeg vet og ser når jeg sier at det er mulig å
utslette negative tendenser i sinnet? Det er dette: Slik er
primærsanseinntrykk, slik oppstår primærsanseinntrykk og slik blir
primærsanseinntrykkene borte. Slik er følelser … identifikasjoner
… reaksjoner … den skjelnende bevisstheten, slik oppstår den
skjelnende bevisstheten og slik blir den skjelnende bevisstheten
borte igjen. Fordi jeg vet og ser dette, sier jeg at det er mulig å
utslette negative tendenser i sinnet.</p>
<p>Sett at en munk som ikke praktiserer utvikling av sinnet, skulle
komme til å ønske seg følgende:</p>
<p>‘Å, tenk om sinnet mitt kunne bli fritt for involveringer og
negative tendenser!’</p>
<p>Men så klarer han ikke å gjøre sinnet sitt fritt for
involveringer og negative tendenser. Og hvorfor? Jo, nettopp fordi
han ikke praktiserer utvikling. Fordi han ikke utvikler hva? Det er
fordi han ikke utvikler oppmerksomhet på de fire hovedområdene. Det
er fordi han ikke utvikler de fire rette bestrebelsene. Det er
fordi han ikke utvikler de fire grunnlagene for suksess. Det er
fordi han ikke utvikler de fem evnene og de fem kreftene. Det er
fordi han ikke utvikler de sju oppvåkningsfaktorene. Og det er
fordi han ikke utvikler den edle åttedelte veien.</p>
<p>Det er liksom ei høne som har lagt åtte, ti eller tolv egg. Høna
ligger ikke og ruger på dem, så de får ikke utvikle seg. Hvis nå
denne høna skulle tenke som så: ‘Å, kunne bare disse kyllingene
bryte gjennom eggeskallet med føtter, klør og nebb, så de kan bli
skikkelig klekket ut!’—så vil den ikke få oppleve dette. Kyllingene
klarer ikke å bryte seg ut av egget. Og hvorfor? Jo, fordi høna
ikke har ligget og ruget på eggene, så de har ikke fått utviklet
seg.</p>
<p>Slik er det også hvis en munk som ikke praktiserer utvikling av
sinnet, skulle komme til å ønske seg følgende:</p>
<p>‘Å, tenk om sinnet mitt kunne bli fritt for involveringer og
negative tendenser!’</p>
<p>Men så klarer han ikke å gjøre sinnet sitt fritt for
involveringer og negative tendenser. Og hvorfor? Jo, nettopp fordi
han ikke praktiserer utvikling. Fordi han ikke utvikler hva? Det er
fordi han ikke utvikler oppmerksomhet på de fire hovedområdene. Det
er fordi han ikke utvikler de fire rette bestrebelsene. Det er
fordi han ikke utvikler de fire grunnlagene for suksess. Det er
fordi han ikke utvikler de fem evnene og de fem kreftene. Det er
fordi han ikke utvikler de sju oppvåkningsfaktorene. Og det er
fordi han ikke utvikler den edle åttedelte veien.</p>
<p>Men en munk som praktiserer utvikling av sinnet, trenger ikke å
ønske seg følgende:</p>
<p>‘Å, tenk om sinnet mitt kunne bli fritt for involveringer og
negative tendenser!’</p>
<p>For sinnet hans blir likevel fritt for involveringer og negative
tendenser. Og hvorfor? Jo, nettopp fordi han praktiserer utvikling.
Fordi han utvikler hva? Det er fordi han utvikler oppmerksomhet på
de fire hovedområdene. Det er fordi han utvikler de fire rette
bestrebelsene. Det er fordi han utvikler de fire grunnlagene for
suksess. Det er fordi han utvikler de fem evnene og de fem
kreftene. Det er fordi han utvikler de sju oppvåkningsfaktorene. Og
det er fordi han utvikler den edle åttedelte veien.</p>
<p>Det er liksom ei høne som har lagt åtte, ti eller tolv egg. Høna
ligger og ruger på dem så de utvikler seg. Da trenger ikke denne
høna å tenke som så: ‘Å, kunne bare disse kyllingene bryte gjennom
eggeskallet med føtter, klør og nebb, så de kan bli skikkelig
klekket ut!’—for den vil jo få oppleve dette. Kyllingene er fullt
ut i stand til å bryte seg ut av egget. Og hvorfor? Jo, fordi høna
har ligget og ruget på eggene så de har utviklet seg.</p>
<p>Slik er det også med en munk som praktiserer utvikling av
sinnet. Han trenger ikke å ønske seg følgende:</p>
<p>‘Å, tenk om sinnet mitt kunne bli fritt for involveringer og
negative tendenser!’</p>
<p>For sinnet hans blir likevel fritt for involveringer og negative
tendenser. Og hvorfor? Jo, nettopp fordi han praktiserer utvikling.
Fordi han utvikler hva? Det er fordi han utvikler oppmerksomhet på
de fire hovedområdene. Det er fordi han utvikler de fire rette
bestrebelsene. Det er fordi han utvikler de fire grunnlagene for
suksess. Det er fordi han utvikler de fem evnene og de fem
kreftene. Det er fordi han utvikler de sju oppvåkningsfaktorene. Og
det er fordi han utvikler den edle åttedelte veien.</p>
<p>Det er som når en tømmermann eller lærlingen hans ser
fingeravtrykkene sine på økseskaftet. Da vet han ikke hvor mye av
økseskaftet som ble nedslitt i dag, i går eller i forgårs. Men når
økseskaftet er nedslitt, da vet han at det er nedslitt. Slik er det
også med en munk som praktiserer utvikling av sinnet. Han vet ikke
hvor mye av de negative tendensene i sinnet som ble borte i dag, i
går eller i forgårs. Men når de negative tendensene i sinnet er
helt forsvunnet, da vet han at de er forsvunnet.</p>
<p>Det er som når et havgående skip med master og rigg har vært på
sjøen i seks måneder, men som blir trukket på land i seks måneder
om vinteren, der master og rigg blir stående i vind og tørke. Når
så regntiden kommer igjen med voldsomme regnskyll, vil riggen lett
bli svekket og råtne bort. På samme måte er det med en munk som
praktiserer utvikling av sinnet. Det han måtte ha av bindinger, vil
lett bli svekket og råtne bort.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
