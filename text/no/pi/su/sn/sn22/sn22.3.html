<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.3">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.3. Haliddikani</h1>
</div>
<p>Slik har jeg hørt det:</p>
<p>En gang da Kaccana den store var i Avanti, holdt han til ved en
bratt klippe i nærheten av Kuraghara. Da kom husherren Haliddikani
bort til Kaccana, hilste høflig på ham og satte seg ned. Så sa
han:</p>
<p>«I versene om Magandiya i Åtter-kapitlet (i Suttanipata) sier
Mesteren:</p>
<blockquote class="gatha">
<p>‘Vismannen har forlatt sitt hjem og vandrer<br>
uten å knytte seg til noen landsby.<br>
Han er fri fra sanselige tilbøyeligheter og har ingen
preferanser.<br>
Hvordan kan han da debattere med noen?’</p>
</blockquote>
<p>Kan du være så vennlig å gi en mer detaljert forklaring av denne
korte uttalelsen til Mesteren?»</p>
<p>«De materielle formene er bevissthetens hjem, husherre. Når
bevisstheten er bundet av lidenskap til de materielle formene, sier
man at den er hjemmekjær. Følelsene er også bevissthetens hjem. Når
bevisstheten er bundet av lidenskap til følelsene, sier man at den
er hjemmekjær. Identifikasjonene er også bevissthetens hjem. Når
bevisstheten er bundet av lidenskap til identifikasjonene, sier man
at den er hjemmekjær. Reaksjonene er også bevissthetens hjem. Når
bevisstheten er bundet av lidenskap til reaksjonene, sier man at
den er hjemmekjær. På denne måten er bevisstheten hjemmekjær,
husherre.</p>
<p>Hvordan forlater man sitt hjem, husherre? Den som er kommet fram
til sannheten, legger bak seg all lyst, all lidenskap, all nytelse,
alt begjær, alle involveringer, all attrå og forkjærlighet for
materielle former. Han skjærer dem over ved roten som et banantre,
slik at de ikke kan vokse opp igjen senere. Det samme gjør han med
all lyst etter følelser, identifikasjoner, reaksjoner og
bevissthetstilstander. Derfor sier man at den som er kommet fram
til sannheten, har forlatt sitt hjem, husherre.</p>
<p>Hva vil det si å knytte seg til noe? Det er når man binder seg
og knytter seg til det man kan se, det man kan høre, lukte, smake,
berøre eller tenke. Det er det som menes med å knytte seg til noe,
husherre.</p>
<p>Hva vil det si å ikke knytte seg til noe? Den som er kommet fram
til sannheten, lar være å binde seg og knytte seg til det man kan
se, det man kan høre, lukte, smake, berøre eller tenke. Han skjærer
over sine tilknytninger ved roten som et banantre, slik at de ikke
kan vokse opp igjen senere. Det er det som menes med ikke å knytte
seg til noe, husherre.</p>
<p>Hva vil det si være knyttet til en landsby? Det er når man
pleier omgang med de fastboende, deler deres gleder og sorger og
tar del i alle deres små og store gjøremål. Da er man knyttet til
en landsby, husherre.</p>
<p>Hva vil det si å ikke være knyttet til noen landsby? Det er når
man ikke pleier omgang med de fastboende, ikke deler deres gleder
og sorger og heller ikke tar del i alle deres små og store
gjøremål. Da er man ikke knyttet til noen landsby, husherre.</p>
<p>Hva vil det si at man ikke er fri fra sanselige tilbøyeligheter?
Det er når man ikke er fri fra lidenskap, lyster, attrå, tørst,
begjær og brennende trang til sanselige nytelser, husherre.</p>
<p>Hva vil det si å være fri fra sanselige tilbøyeligheter? Det er
når man er fri fra lidenskap, lyster, attrå, tørst, begjær og
brennende trang til sanselige nytelser, husherre.</p>
<p>Hva vil det si å ha preferanser? Det er når noen tenker: ‘Slik
og slik vil jeg se ut i framtiden, slike følelser vil jeg oppleve i
framtiden, slike identifikasjoner vil jeg oppleve i framtiden,
slike reaksjoner vil jeg oppleve i framtiden og slike
bevissthetstilstander vil jeg oppleve i framtiden.’ Da har man
preferanser, husherre.</p>
<p>Hva vil det si å ikke ha preferanser? Det er når noen ikke
tenker: ‘Slik og slik vil jeg se ut i framtiden, slike følelser vil
jeg oppleve i framtiden, slike identifikasjoner vil jeg oppleve i
framtiden, slike reaksjoner vil jeg oppleve i framtiden og slike
bevissthetstilstander vil jeg oppleve i framtiden.’ Da har man
ingen preferanser, husherre.</p>
<p>Hva vil det si å debattere med folk? Det er når noen sier: ‘Du
forstår ikke denne lære og disiplin, men det gjør jeg! Hvordan
skulle vel du kunne forstå den? Du tar feil! Jeg har rett! Du er
usaklig! Jeg holder meg til saken! Det du burde ha nevnt først,
nevner du på slutten, og det du burde ha nevnt sist, nevner du
først! Metoden din er helt bakvendt! Argumentet ditt er gjendrevet,
innrøm at du er slått! Nå kan du jo bare prøve å vri deg unna det
du har sagt!’ Dette er å debattere, husherre.</p>
<p>Hva vil det si å ikke debattere med noen? Det er når noen avstår
fra å si: ‘Du forstår ikke denne lære og disiplin, men det gjør
jeg! Hvordan skulle vel du kunne forstå den? Du tar feil! Jeg har
rett! Du er usaklig! Jeg holder meg til saken! Det du burde ha
nevnt først, nevner du på slutten, og det du burde ha nevnt sist,
nevner du først! Metoden din er helt bakvendt! Argumentet ditt er
gjendrevet, innrøm at du er slått! Nå kan du jo bare prøve å vri
deg unna det du har sagt!’ På den måten debatterer man ikke med
noen, husherre.</p>
<p>Dette er det verset Mesteren sa til Magandiya i
Åtter-kapitlet:</p>
<blockquote class="gatha">
<p>‘Vismannen har forlatt sitt hjem og vandrer<br>
uten å knytte seg til noen landsby.<br>
Han er fri fra sanselige tilbøyeligheter og har ingen
preferanser.<br>
Hvordan kan han da debattere med noen?’</p>
</blockquote>
<p>Og dette var altså en mer detaljert forklaring av denne korte
uttalelsen til Mesteren.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
