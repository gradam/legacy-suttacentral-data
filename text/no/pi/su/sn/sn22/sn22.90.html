<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.90">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.90. Channa</h1>
</div>
<p>En gang da mange eldre munker var i Baranasi, oppholdt de seg i
hjorteparken Isipatana. En kveld da munken Channa hadde reist seg
etter meditasjonen, tok han med seg nøkkelen og gikk fra hytte til
hytte og spurte de andre munkene:</p>
<p>«Kan du gi meg veiledning og undervisning? Kan du forklare læren
for meg, slik at jeg kan se den?»</p>
<p>Da munkene hørte disse spørsmålene, sa de:</p>
<p>«Primærsanseinntrykkene er forgjengelige, min venn. Følelsene er
forgjengelige, identifikasjonene er forgjengelige, reaksjonene er
forgjengelige og den skjelnende bevisstheten er forgjengelig.
Primærsanseinntrykkene er ikke deg selv, følelsene er ikke deg
selv, identifikasjonene er ikke deg selv, reaksjonene er ikke deg
selv og den skjelnende bevisstheten er ikke deg selv. Alt som er
sammensatt, er forgjengelig. Ingen fenomener er deg selv.»</p>
<p>Da Channa hørte dette, tenkte han:</p>
<p>«Men alt dette vet jeg jo fra før av. Jeg vet at
primærsanseinntrykkene er forgjengelige. Følelsene er
forgjengelige, identifikasjonene er forgjengelige, reaksjonene er
forgjengelige og den skjelnende bevisstheten er forgjengelig.
Primærsanseinntrykkene er ikke meg selv, følelsene er ikke meg
selv, identifikasjonene er ikke meg selv, reaksjonene er ikke meg
selv og den skjelnende bevisstheten er ikke meg selv. Alt som er
sammensatt, er forgjengelig. Ingen fenomener er meg selv.</p>
<p>Men jeg føler ingen inspirasjon til å la alle reaksjoner falle
til ro, til å gi slipp på alle involveringer, til å kvitte meg med
begjæret, til å la lidenskapene kjølne, ta slutt og slokne. Jeg
klarer ikke å glede meg over dette, klarer ikke å ta noen fast
beslutning. Involveringene får meg til å skjelve og sinnet viker
tilbake fra tanken på hva jeg egentlig er. På denne måten kan jeg
ikke se læren. Hvem kan gi meg undervisning i læren slik at jeg kan
se den?»</p>
<p>Men så tenkte han:</p>
<p>«Den ærverdige Ananda blir rost både av Mesteren og av andre
kloke mennesker som følger samme praksis. Akkurat nå holder han til
i Ghosita-parken ved Kosambi. Jeg har full tillit til at han kan gi
meg undervisning i læren slik at jeg kan se den. Kanskje jeg burde
gå og besøke ham?»</p>
<p>Dermed ryddet Channa soveplassen sin, tok kappe og bolle og ga
seg på vandring til Ghosita-parken. Der gikk han bort til Ananda og
hilste høflig på ham. De pratet sammen litt før Channa satte seg og
sa:</p>
<p>«Jeg har nylig holdt til i Baranasi, oppholdt de seg i
hjorteparken Isipatana. En kveld da jeg hadde reist meg etter
meditasjonen, tok jeg med meg nøkkelen og gikk fra hytte til hytte
og spurte de andre munkene om de kunne gi meg veiledning og
undervisning, og om de kunne forklare læren for meg, slik at jeg
kan se den.</p>
<p>Da munkene hørte disse spørsmålene, svarte de at
primærsanseinntrykkene er forgjengelige. Følelsene er
forgjengelige, identifikasjonene er forgjengelige, reaksjonene er
forgjengelige og den skjelnende bevisstheten er forgjengelig.
Primærsanseinntrykkene er ikke deg selv, følelsene er ikke deg
selv, identifikasjonene er ikke deg selv, reaksjonene er ikke deg
selv og den skjelnende bevisstheten er ikke deg selv. Alt som er
sammensatt, er forgjengelig. Ingen fenomener er deg selv.</p>
<p>Men da jeg hørte dette, tenkte jeg at alt dette vet jeg jo fra
før av. Jeg vet at primærsanseinntrykkene er forgjengelige.
Følelsene er forgjengelige, identifikasjonene er forgjengelige,
reaksjonene er forgjengelige og den skjelnende bevisstheten er
forgjengelig. Primærsanseinntrykkene er ikke meg selv, følelsene er
ikke meg selv, identifikasjonene er ikke meg selv, reaksjonene er
ikke meg selv og den skjelnende bevisstheten er ikke meg selv. Alt
som er sammensatt, er forgjengelig. Ingen fenomener er meg
selv.</p>
<p>Men jeg føler ingen inspirasjon til å la alle reaksjoner falle
til ro, til å gi slipp på alle involveringer, til å kvitte meg med
begjæret, til å la lidenskapene kjølne, ta slutt og slokne. Jeg
klarer ikke å glede meg over dette, klarer ikke å ta noen fast
beslutning. Involveringene får meg til å skjelve og sinnet viker
tilbake fra tanken på hva jeg egentlig er. På denne måten kan jeg
ikke se læren. Hvem kan gi meg undervisning i læren slik at jeg kan
se den?</p>
<p>Men så tenkte jeg videre at den ærverdige Ananda blir rost både
av Mesteren og av andre kloke mennesker som følger samme praksis.
Så nå har jeg altså kommet til deg. Vær så snill å gi meg
undervisning i læren, Ananda! Forklar læren for meg slik at jeg kan
se den!»</p>
<p>«Jeg er meget fornøyd med det du har gjort så langt, Channa, for
du har presisert problemstillingen og skåret over sperrebjelken! Så
følg godt med og hør etter, Channa, for du er klar til å forstå
læren.»</p>
<p>Da Channa hørte at han var klar til å forstå læren, ble han
meget glad og ivrig. Ananda fortsatte:</p>
<p>«Dette har jeg hørt direkte fra Mesteren, Channa. Jeg hørte selv
at han ga følgende veiledning til munken Kaccana:</p>
<p>‘De fleste mener enten at verden eksisterer eller at den ikke
eksisterer, Kaccana. De som har en rett forståelse av hvordan
verden oppstår, vil ikke mene at den ikke eksisterer. Og de som har
en rett forståelse av hvordan verden går til grunne, vil ikke mene
at den eksisterer. De fleste her i verden er for opptatt av dogmer
og binder seg opp til dem. Den som ikke er så opptatt av dogmer og
som ikke binder seg til dem, mener ikke at han har et ‘jeg’,
Kaccana. Hvis han innser at lidelse er noe som skjer når det skjer
og at lidelse er noe som opphører når det opphører, slipper han å
bli så usikker og komme i tvil, for da har han kunnskap. Dette er
rett syn, Kaccana.</p>
<p>Den ene ytterligheten er å mene at alt eksisterer. Den andre
ytterligheten er å mene at alt er uten eksistens. Den som har
kommet fram til sannheten, holder seg unna begge disse
ytterlighetene og underviser i læren: Reaksjoner er betinget av
uvitenhet, den skjelnende bevissthet er betinget av reaksjoner,
splittelsen i subjekt og objekt er betinget av den skjelnende
bevissthet, de seks sansefeltene er betinget av splittelsen i
subjekt og objekt, persepsjonen er betinget av de seks
sansefeltene, følelsene er betinget av persepsjonen, begjæret er
betinget av følelsene, involveringer er betinget av begjæret,
forventningsmønstrene er betinget av involveringer, tilblivelse er
betinget av forventningsmønstre, forfall og undergang er betinget
av tilblivelse, og dette fører til sorg, klage, smerte, mismot og
jammer. Slik oppstår altså alt det vi opplever som vondt.</p>
<p>Hvis uvitenheten tar fullstendig slutt, tar også reaksjonene
slutt. Hvis reaksjonene tar slutt, tar også den skjelnende
bevisstheten slutt. Hvis den skjelnende bevisstheten tar slutt, tar
også splittelsen i subjekt og objekt slutt. Hvis splittelsen i
subjekt og objekt tar slutt, tar også de seks sansefeltene slutt.
Hvis de seks sansefeltene tar slutt, tar også persepsjonen slutt.
Hvis persepsjonen tar slutt, tar også følelsene slutt. Hvis
følelsene tar slutt, tar også begjæret slutt. Hvis begjæret tar
slutt, tar også de emosjonelle involveringene slutt. Hvis de
emosjonelle involveringene tar slutt, tar også
forventningsmønstrene slutt. Hvis forventningsmønstrene tar slutt,
tar også tilblivelsen slutt. Hvis tilblivelsen tar slutt, blir det
også slutt på forfall og undergang, og da blir det også slutt på
sorg, klage, smerte, mismot og jammer. Slik blir det altså slutt på
alt det vi opplever som vondt.’»</p>
<p>«Ja, slik går det når man møter slike velvillige og medfølende
medvandrere som gir råd og veiledninger, Ananda,» sa Channa. «Nå
som du har forklart læren for meg, forstår jeg den fullt ut!»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
