<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.7">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.7. Involveringer og angst</h1>
</div>
<p>En gang da Mesteren var i Savatthi, sa han:</p>
<p>«Jeg skal forklare involveringer og angst for dere, munker, og
jeg skal forklare hvordan dere kan unngå involveringer og angst.
Hør godt etter og legg merke til det jeg sier!»</p>
<p>«Ja vel, Mester,» svarte munkene.</p>
<p>Mesteren sa:</p>
<p>«Og hvordan oppstår involveringer og angst, munker? Et vanlig
menneske, en person som ikke har fått opplæring, som ikke har møtt
en edel person, og som heller ikke kjenner eller har fått opplæring
i de edles lære, som ikke har møtt en opphøyd person, og som heller
ikke kjenner eller har fått opplæring i de opphøydes lære,
betrakter form som sitt selv, eller han mener at selvet har form,
at formen er i selvet eller at selvet er i formen. Men denne formen
forandrer seg og blir annerledes, og han blir oppmerksom på dette.
Da begynner han å engste seg, han blir grepet av angst, og han
klarer ikke å tenke på annet enn disse forandringene. Tankene hans
kretser bare omkring de forandringene som skjer, og han blir fylt
av bekymringer og ønsker om at dette ikke skal skje med ham.</p>
<p>Han betrakter følelsene som sitt selv, eller han mener at
følelsene har form, at følelsene er i selvet eller at selvet er i
følelsene. Men disse følelsene forandrer seg og blir annerledes, og
han blir oppmerksom på dette. Da begynner han å engste seg, han
blir grepet av angst, og han klarer ikke å tenke på annet enn disse
forandringene. Tankene hans kretser bare omkring de forandringene
som skjer, og han blir fylt av bekymringer og ønsker om at dette
ikke skal skje med ham.</p>
<p>Han betrakter identifikasjoner som sitt selv, eller han mener at
selvet har identifikasjoner, at identifikasjonene er i selvet eller
at selvet er i identifikasjonene. Men disse identifikasjonene
forandrer seg og blir annerledes, og han blir oppmerksom på dette.
Da begynner han å engste seg, han blir grepet av angst, og han
klarer ikke å tenke på annet enn disse forandringene. Tankene hans
kretser bare omkring de forandringene som skjer, og han blir fylt
av bekymringer og ønsker om at dette ikke skal skje med ham.</p>
<p>Han betrakter reaksjoner som sitt selv, eller han mener at
selvet har reaksjoner, at reaksjonene er i selvet eller at selvet
er i reaksjonene. Men disse reaksjonene forandrer seg og blir
annerledes, og han blir oppmerksom på dette. Da begynner han å
engste seg, han blir grepet av angst, og han klarer ikke å tenke på
annet enn disse forandringene. Tankene hans kretser bare omkring de
forandringene som skjer, og han blir fylt av bekymringer og ønsker
om at dette ikke skal skje med ham.</p>
<p>Og han betrakter bevisstheten som sitt selv, eller han mener at
selvet har bevissthet, at bevisstheten er i selvet eller at selvet
er i bevisstheten. Men denne bevisstheten forandrer seg og blir
annerledes, og han blir oppmerksom på dette. Da begynner han å
engste seg, han blir grepet av angst, og han klarer ikke å tenke på
annet enn disse forandringene. Tankene hans kretser bare omkring de
forandringene som skjer, og han blir fylt av bekymringer og ønsker
om at dette ikke skal skje med ham.</p>
<p>Og hvordan unngår man involveringer og angst, munker? En som har
fått opplæring, en som er elev av de edle, som har møtt edle
personer, som har god kjennskap til de opphøyde personers lære, som
er vel bevandret i de opphøyde personers lære, betrakter ikke form
som sitt selv, og han mener ikke at selvet har form, at formen er i
selvet eller at selvet er i formen. Når denne formen forandrer seg
og blir annerledes, bryr han seg ikke om det. Da slipper han å
engste seg, han blir ikke grepet av angst, og han går ikke bare og
tenker på disse forandringene. Tankene hans kretser ikke omkring de
forandringene som skjer, og han blir ikke plaget av bekymringer og
ønsker om at dette ikke skal skje med ham.</p>
<p>Han betrakter ikke følelsene som sitt selv, og han mener ikke at
følelsene har form, at følelsene er i selvet eller at selvet er i
følelsene. Når disse følelsene forandrer seg og blir annerledes,
bryr han seg ikke om det. Da slipper han å engste seg, han blir
ikke grepet av angst, og han går ikke bare og tenker på disse
forandringene. Tankene hans kretser ikke omkring de forandringene
som skjer, og han blir ikke plaget av bekymringer og ønsker om at
dette ikke skal skje med ham.</p>
<p>Han betrakter ikke identifikasjoner som sitt selv, og han mener
ikke at selvet har identifikasjoner, at identifikasjonene er i
selvet eller at selvet er i identifikasjonene. Når disse
identifikasjonene forandrer seg og blir annerledes, bryr han seg
ikke om det. Da slipper han å engste seg, han blir ikke grepet av
angst, og han går ikke bare og tenker på disse forandringene.
Tankene hans kretser ikke omkring de forandringene som skjer, og
han blir ikke plaget av bekymringer og ønsker om at dette ikke skal
skje med ham.</p>
<p>Han betrakter ikke reaksjoner som sitt selv, og han mener ikke
at selvet har reaksjoner, at reaksjonene er i selvet eller at
selvet er i reaksjonene. Når disse reaksjonene forandrer seg og
blir annerledes, bryr han seg ikke om det. Da slipper han å engste
seg, han blir ikke grepet av angst, og han går ikke bare og tenker
på disse forandringene. Tankene hans kretser ikke omkring de
forandringene som skjer, og han blir ikke plaget av bekymringer og
ønsker om at dette ikke skal skje med ham.</p>
<p>Og han betrakter ikke bevisstheten som sitt selv, og han mener
ikke at selvet har bevissthet, at bevisstheten er i selvet eller at
selvet er i bevisstheten. Når denne bevisstheten forandrer seg og
blir annerledes, bryr han seg ikke om det. Da slipper han å engste
seg, han blir ikke grepet av angst, og han går ikke bare og tenker
på disse forandringene. Tankene hans kretser ikke omkring de
forandringene som skjer, og han blir ikke plaget av bekymringer og
ønsker om at dette ikke skal skje med ham. Slik unngår man
involveringer og angst, munker.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
