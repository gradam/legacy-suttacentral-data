<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.2">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.2. Devadaha</h1>
</div>
<p>Slik har jeg hørt det:</p>
<p>En gang da Mesteren var i sakyaenes land, var han i byen
Devadaha. Da var det mange munker som var på vei til landene i
vest. De besøkte Mesteren, gikk bort til ham, hilste høflig på ham
og satte seg ned. Så sa de:</p>
<p>«Vi vil gjerne gå til landet i vest og slå oss ned der,
Mester.»</p>
<p>«Har spurt Sariputta om lov, munker?»</p>
<p>«Nei, Mester.»</p>
<p>«Gå og hør hva han mener om dette. Sariputta er en klok mann.
Han er den fremste av dem som lever det høyverdige liv.»</p>
<p>«Ja vel, Mester,» svarte munkene.</p>
<p>Sariputta satt under et tre i nærheten, så munkene takket
Mesteren for rådet, reiste seg og tok avskjed ved å medsols rundt
ham. Deretter gikk de bort til Sariputta, hilste høflig på ham og
satte seg ned. Så sa de:</p>
<p>«Vi vil gjerne gå til landet i vest og slå oss ned der,
Sariputta. Mesteren hadde ingen innvendinger mot det.»</p>
<p>«Det er mange som stiller spørsmål til munker som reiser
utenlands, mine venner. Vise adelsmenn, vise brahmaner, vise
borgere og vise filosofer spør og vil gjerne vite:</p>
<p>‘Hva sier læremesteren deres, mine herrer? Hva går læren hans ut
på?’</p>
<p>Har dere lært, lyttet godt, oppfattet og reflektert over læren,
mine herrer? Har dere trengt inn i den med visdom, og husker dere
den godt, slik at dere kan forklare den slik Mesteren gjør, og ikke
sitere ham feil? Kan dere forklare læren i alle detaljer, slik at
ikke andre som følger denne læren, finner grunn til å klandre
dere?»</p>
<p>«Vi skulle gjerne gå lang vei for å høre deg forklare det,
Sariputta. Vil du forklare hva Mesteren mente?»</p>
<p>«Hør godt etter, så skal jeg forklare det,» sa Sariputta.</p>
<p>«Ja vel,» svarte munkene, og Sariputta fortsatte:</p>
<p>«Det er mange som stiller spørsmål til munker som reiser
utenlands, mine venner. Vise adelsmenn, vise brahmaner, vise
borgere og vise filosofer spør og vil gjerne vite:</p>
<p>‘Hva sier læremesteren deres, mine herrer? Hva går læren hans ut
på?’</p>
<p>Når dere blir spurt om dette, mine venner, skal dere svare:</p>
<p>‘Vår lærer forklarer hvordan vi skal fordrive grådighet og
lidenskap, min venn.»</p>
<p>Hvis dere svarer dette, kan det hende at vise adelsmenn, vise
brahmaner, vise borgere og vise filosofer stiller et videre
spørsmål, for de vil gjerne vite:</p>
<p>‘Hvilken grådighet og lidenskap forklarer læreren deres hvordan
dere skal fordrive?’</p>
<p>Når dere blir spurt om dette, mine venner, skal dere svare:</p>
<p>‘Læreren vår forklarer hvordan vi skal fordrive grådighet og
lidenskap etter primærsanseinntrykk, etter følelser, etter
identifikasjoner, etter reaksjoner og etter skjelnende bevissthet,
mine venner.’</p>
<p>Hvis dere svarer dette, kan det hende at vise adelsmenn, vise
brahmaner, vise borgere og vise filosofer stiller et videre
spørsmål, for de vil gjerne vite:</p>
<p>‘Hvilken fare ser læreren deres i grådighet og lidenskap etter
primærsanseinntrykk, etter følelser, etter identifikasjoner, etter
reaksjoner og etter skjelnende bevissthet?’</p>
<p>Når dere blir spurt om dette, mine venner, skal dere svare:</p>
<p>‘Når man ikke klarer å kvitte seg med grådighet, lidenskap,
lengsel, tørst, brennende feber og begjær etter
primærsanseinntrykk, og når man så opplever at disse synlige
formene forsvinner og forandrer seg, skaper det sorg, jammer,
smerte og klage. Det samme gjelder for følelser, identifikasjoner,
reaksjoner og skjelnende bevissthet. Så dette er den faren læreren
vår ser i primærsanseinntrykk, følelser, identifikasjoner,
reaksjoner og skjelnende bevissthet, mine venner.’</p>
<p>Hvis dere svarer dette, kan det hende at vise adelsmenn, vise
brahmaner, vise borgere og vise filosofer stiller et videre
spørsmål, for de vil gjerne vite:</p>
<p>‘Hvilke fordeler ser læreren deres i å fordrive grådighet og
lidenskap etter primærsanseinntrykk, etter følelser, etter
identifikasjoner, etter reaksjoner og etter skjelnende bevissthet,
mine herrer?’</p>
<p>Når dere blir spurt om dette, mine venner, skal dere svare:</p>
<p>‘Når man klarer å kvitte seg med grådighet, lidenskap, lengsel,
tørst, brennende feber og begjær etter primærsanseinntrykk, og når
man så opplever at disse synlige formene forsvinner og forandrer
seg, skaper det verken sorg, jammer, smerte eller klage. Det samme
gjelder for følelser, identifikasjoner, reaksjoner og skjelnende
bevissthet. Så dette er den fordelen læreren vår ser i å fordrive
primærsanseinntrykk, følelser, identifikasjoner, reaksjoner og
skjelnende bevissthet, mine venner.’</p>
<p>Selv om en person har usunne tendenser i sinnet, kan han likevel
ha et lykkelig liv her og nå, uten plager, uten jammer og uten uro
i sinnet, og han kan ha forventninger om å komme til himmelen etter
døden. Men det er ikke derfor Mesteren roser det å fordrive usunne
tendenser. For det er mer sannsynlig at den som har usunne
tendenser i sinnet, lever et ulykkelig liv her og nå, med plager,
jammer og uro i sinnet, og han tror han kommer til helvete etter
døden. Det er derfor Mesteren roser det å fordrive usunne
tendenser.</p>
<p>Selv om en person har sunne tendenser i sinnet, kan han likevel
leve et ulykkelig liv her og nå, med plager, jammer og uro i
sinnet, og han tror han kommer til helvete etter døden. Men det er
ikke derfor Mesteren roser det å utvikle sunne tendenser. For det
er mer sannsynlig at den som har sunne tendenser i sinnet, har et
lykkelig liv her og nå, uten plager, uten jammer og uten uro i
sinnet, og han kan ha forventninger om å komme til himmelen etter
døden. Det er derfor Mesteren roser det å dyrke sunne
tendenser.»</p>
<p>Slik talte Sariputta, og munkene gledet seg over hans ord.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
