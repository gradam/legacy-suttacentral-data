<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.86">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.86. Anuradha</h1>
</div>
<p>Slik har jeg hørt det:</p>
<p>En gang da Mesteren bodde i huset med de spisse gavlene i
Storskogen ved Vesali, bodde munken Anuradha i ei skogshytte ikke
langt fra Mesteren. En dag kom det mange omvandrende asketer som
fulgte andre læresetninger, bort til Anuradha. De hilste høflig på
ham og pratet litt sammen før de så satte seg ned hos ham. Da
asketene hadde satt seg, sa de:</p>
<p>«Hvilken av disse fire erklæringene vil en som har kommet fram
til sannheten, en som er den beste og ypperste av mennesker og som
har nådd fram til det høyeste, komme med, min venn Anuradha? Vil
han si at den som har kommet fram til sannheten, eksisterer etter
døden, at han ikke eksisterer etter døden, at han både eksisterer
og ikke eksisterer etter døden, eller at han verken eksisterer
eller ikke eksisterer etter døden?»</p>
<p>Anuradha svarte asketene slik:</p>
<p>«En som har kommet fram til sannheten, en som er den beste og
ypperste av mennesker og som har nådd fram til det høyeste, vil
ikke komme med noen av disse erklæringene, mine venner. Han vil
verken si at den som har kommet fram til sannheten, eksisterer
etter døden, at han ikke eksisterer etter døden, at han både
eksisterer og ikke eksisterer etter døden, eller at han verken
eksisterer eller ikke eksisterer etter døden.»</p>
<p>Da asketene hørte dette, ble de misfornøyde og sa:</p>
<p>«Denne munken må være fersk, det er nok ikke lenge siden han lot
seg ordinere. Eller kanskje han er dum og uten vett?»</p>
<p>Etter at disse omvandrende asketene som fulgte andre
læresetninger, hadde skjelt ut Anuradha som en uvettig fersking,
reiste de seg og gikk sin vei.</p>
<p>Etter at disse asketene hadde gått, ble Anuradha sittende og
tenke:</p>
<p>«Hvis disse omvandrende asketene som følger andre læresetninger,
kommer og stiller meg andre spørsmål, hvordan skal jeg da svare dem
slik at jeg får fram Mesterens lære, slik at jeg ikke feilsiterer
Mesteren, men forklarer læren både i store trekk og i de minste
detaljer, slik at ikke noen andre som følger denne læren finner
grunn til å kritisere?»</p>
<p>Derfor gikk han bort til Mesteren, hilste høflig på ham og satte
seg ned. Så fortalte han om samtalen med de omvandrende asketene og
spurte:</p>
<p>«Hvis disse omvandrende asketene som følger andre læresetninger,
kommer og stiller meg andre spørsmål, hvordan skal jeg da svare dem
slik at jeg får fram Mesterens lære, slik at jeg ikke feilsiterer
Mesteren, men forklarer læren både i store trekk og i de minste
detaljer, slik at ikke noen andre som følger denne læren finner
grunn til å kritisere?»</p>
<p>«Hva mener du om dette, Anuradha : Er primærsanseinntrykkene
varige eller uvarige?»</p>
<p>«Uvarige, min venn.»</p>
<p>«Det som er uvarig, gir det sorg eller glede?»</p>
<p>«Sorg, min venn.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt’, ‘dette er meg’, ‘dette er
mitt jeg’?»</p>
<p>«Nei.»</p>
<p>«Er følelser, identifikasjoner, reaksjoner og skjelnende
bevissthet varige eller uvarige?»</p>
<p>«Uvarige.»</p>
<p>«Det som er uvarig, gir det sorg eller glede?»</p>
<p>«Sorg.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt, dette er meg, dette er
mitt jeg’?»</p>
<p>«Nei.»</p>
<p>«Derfor bør vi si om alle primærsanseinntrykk, følelser,
identifiksjoner, reaksjoner og bevissthet—de være seg nære eller
fjerne, gode eller dårlige, fine eller grove, indre eller ytre, så
vel i nåtid, fortid og framtid—‘dette er ikke mitt, dette er ikke
meg, dette er ikke mitt jeg’. Da har vi visdom og ser disse tingene
som de er.</p>
<p>Når den edles elev ser disse tingene som de er, slipper han
taket i alle former, følelser, identifikasjoner, reaksjoner og
bevissthet. Når han slipper taket i dem, blir lengselen borte, og
når lengselen blir borte, blir han fri. Han vet at han er fri og
han vet at nå oppstår det ikke noe nytt, treningen er fullført,
gjort er det som skulle gjøres og det er ikke noe mer som
gjenstår.</p>
<p>«Hva mener du om dette, Anuradha : Betrakter du ham som er
kommet fram til sannheten, som primærsanseinntrykk?»</p>
<p>«Nei, min venn, det gjør jeg ikke.»</p>
<p>«Hva mener du om dette, Anuradha : Betrakter du ham som er
kommet fram til sannheten, som følelser … identifikasjoner …
reaksjoner … skjelnende bevissthet?»</p>
<p>«Nei, min venn, det gjør jeg ikke.»</p>
<p>«Hva mener du om dette, Anuradha : Mener du at han som er kommet
fram til sannheten, finnes i primærsanseinntrykkene?»</p>
<p>«Nei, min venn, det gjør jeg ikke.»</p>
<p>«Finnes han som er kommet fram til sannheten, utenfor
primærsanseinntrykkene?»</p>
<p>«Nei, det gjør han ikke.»</p>
<p>«Finnes han som er kommet fram til sannheten, i følelsene …
utenfor følelsene … i identifikasjonene … utenfor
identifikasjonene … i reaksjonene … utenfor reaksjonene … i
den skjelnende bevisstheten … utenfor den skjelnende
bevisstheten?»</p>
<p>«Nei, det gjør han ikke.»</p>
<p>«Så hva mener du da om dette, Anuradha : Mener du at han som er
kommet fram til sannheten, er primærsanseinntrykk … følelser …
identifikasjoner … reaksjoner … skjelnende bevissthet?»</p>
<p>«Nei, det mener jeg ikke.»</p>
<p>«Mener du da at han som er kommet fram til sannheten, er uten
primærsanseinntrykk … uten følelser … uten identifikasjoner …
uten reaksjoner … uten skjelnende bevissthet?»</p>
<p>«Nei, det mener jeg ikke.»</p>
<p>«Men siden det ikke er mulig å gi en sann og holdbar definisjon
av ham som er kommet fram til sannheten her i levende live, er det
da særlig lurt å påstå følgende: ‘En som har kommet fram til
sannheten, en som er den beste og ypperste av mennesker og som har
nådd fram til det høyeste, vil ikke komme med noen av disse
erklæringene, mine venner. Han vil verken si at den som har kommet
fram til sannheten, eksisterer etter døden, at han ikke eksisterer
etter døden, at han både eksisterer og ikke eksisterer etter døden,
eller at han verken eksisterer eller ikke eksisterer etter
døden’?»</p>
<p>«Nei, Mester, det er det ikke.»</p>
<p>«Godt svart, Anuradha! Både nå og tidligere handler min
undervisning kun om misnøye og om å gjøre slutt på misnøyen!»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
