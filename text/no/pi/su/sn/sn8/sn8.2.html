
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn8.2">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler med Vangisa</p>
<h1>8.2. Misnøye</h1>
</div>
<p>Slik har jeg hørt det:</p>
<p>En gang da munken Vangisa var i Alavi, var han i klosteret Aggalavi sammen med sin lærer, munken Nigrodhakappa. På den tiden var han nylig blitt munk. Nigrodhakappa pleide å gå på rommet sitt like etter at han hadde spist, og han kom ikke ut igjen før på kvelden eller neste dag.</p>
<p>Vangisa var plaget av misnøye og begjær på den tiden, og han tenkte:</p>
<p>«Dette er ikke bra for meg! Det er slett ikke bra for meg at jeg blir så plaget av misnøye og begjær. Men jeg kan ikke sitte her og vente på at en annen skal fri meg fra denne misnøyen og dette begjæret. Jeg må prøve å gjøre det selv!»</p>
<p>Og dermed klarte Vangisa å fri seg fra misnøye og begjær. Deretter uttalte han disse versene:</p>
<blockquote class="gatha"><p>«Lyst og ulyst jaget jeg bort.<br>
Hjemmelivet forsvant fra tanken.<br>
Begjærets krattskog er hugget ned—<br>
munkens sinn er en åpen lysning.</p>
<p>Alt i himmelen og på jorden,<br>
alt som har krefter eller form,<br>
endres og brytes ned av alder—<br>
med slik viten vandrer den vise.</p>
<p>Folk er bundet til livet av lyst:<br>
av alt de sanser og tenker på.<br>
Han som er sterk og urokkelig<br>
er fri, og kalles en vismann.</p>
<p>Vanlige folk tenker urett<br>
og spekulerer forvirret:<br>
fri fra all ondskap og alle sekter<br>
blir man i sannhet en ekte munk.</p>
<p>Den vise som vandrer godt konsentrert,<br>
ærlig og uten grådighet,<br>
finner lindring på fredens vei<br>
og avventer den siste time.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by<span class="editor">Ayya Vimala</span>.</p>
</aside>
</section>
</div>
</body>
</html>
