
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn8.10">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Vangisa</p>
<h1>8.10. Moggallana</h1>
</div>
<p>En gang da Mesteren var i Rajagaha, oppholdt han seg på Svartberget oppe i skråningene av Vismannsåsene sammen med fem hundre munker som alle var arahanter. Moggallana den store gransket alle munkenes sinn og så at de alle kunne glede seg over frigjøringens frukter.</p>
<p>Da Vangisa så dette, tenkte han:</p>
<p>«Kanskje jeg skulle rose Moggallana med noen vers her i Mesterens nærvær?»</p>
<p>Dermed reiste Vangisa seg, ordnet kappen over den ene skulderen, løftet hendene med håndflatene mot hverandre i hilsen til Mesteren og sa:</p>
<p>«Jeg vil gjerne si noe, Mester, jeg vil gjerne si noe.»</p>
<p>«Så si det, Vangisa,» sa Mesteren. Og Vangisa lovpriste Moggallana i Mesterens nærvær med disse versene:</p>
<blockquote class="gatha"><p>«På fjellets lyse skråninger,<br>
omgitt av sine disipler,<br>
sitter han som la det vonde<br>
bak seg og overvant døden.</p>
<p>Den mektige Moggallana<br>
utforsket med sitt skarpe sinn<br>
disiplenes tanker: og han så<br>
at de strålte i frihetens lys.</p>
<p>Slik omgir de ham—Gotama,<br>
den vise med trefoldig kunnskap,<br>
rik på gode egenskaper,<br>
som snudde ryggen til lidelsen!»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by<span class="editor">Ayya Vimala</span>.</p>
</aside>
</section>
</div>
</body>
</html>
