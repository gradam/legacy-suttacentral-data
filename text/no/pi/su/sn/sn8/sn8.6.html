
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn8.6">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Vangisa</p>
<h1>8.6. Sariputta</h1>
</div>
<p>En gang da Sariputta oppholdt seg i Anathapindikas park Jetalunden i Savatthi, underviste, gledet, oppmuntret og inspirerte han munkene med ord om læren, og ordene hans var klare, tydelige og gikk rett på sak. Munkene lyttet til læren med interesse og full oppmerksomhet. Da tenkte Vangisa:</p>
<p>«Den ærverdige Sariputta underviser, gleder, oppmuntrer og inspirerer munkene med ord om læren, og ordene hans er klare, tydelige og går rett på sak. Munkene lytter til læren med interesse og full oppmerksomhet. Nå vil jeg rose og lovprise ham med noen vers!»</p>
<p>Da reiste Vangisa seg, ordnet kappen over den ene skulderen, løftet hendene med håndflatene mot hverandre i hilsen til Sariputta og sa:</p>
<p>«Jeg vil gjerne si noe, Sariputta, jeg vil gjerne si noe.»</p>
<p>«Så si det, Vangisa,» sa Sariputta.</p>
<p>Og Vangisa lovpriste Sariputta i hans nærvær med disse versene:</p>
<blockquote class="gatha"><p>«Dyp er hans visdom og innsikt.<br>
Kyndig er han i rett og galt.<br>
Sariputta den kunnskapsrike<br>
gir Buddhas lære til munkene.</p>
<p>Kort og fyndig—eller i detalj:<br>
Mangfoldig er hans undervisning!<br>
Hans språk er presist, og røsten<br>
er uttrykksfull som svarttrostens sang.</p>
<p>Mens han taler, lytter munkene<br>
til hans søte, velklingende røst:<br>
glade blir de, og oppløftet—<br>
oppmerksomt låner de ham øre.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
