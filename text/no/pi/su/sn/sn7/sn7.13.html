<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn7.13">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med brahmaner</p>
<h1>7.13. Devahita</h1>
</div>
<p>En gang da Mesteren var i Savatthi, ble han grepet av sterke kramper. Han vendte seg mot Upavana, som var oppasseren hans da, og sa:</p>
<p>«Kan du skaffe meg noe varmt vann, Upavana?»</p>
<p>«Det skal jeg gjøre, Mester,» svarte han. Dermed tok han kappe og bolle og gikk til huset til brahmanen Devahita. Der ble han stående uten å si noe. Brahmanen fikk øye på ham og sa:</p>
<blockquote class="gatha"><p>«Du står der uten å si noe, min herre,<br>
med kappe og med glattraket hode.<br>
Hva er det du vil? Hva er det du ønsker?<br>
Hva har du kommet for å be meg om?»</p></blockquote>
<p>Upavana svarte:</p>
<blockquote class="gatha"><p>«Den vise og gode arahanten<br>
lider av sterke kramper.<br>
Hvis du har noe varmt vann,<br>
så gi det til vismannen, brahman.</p>
<p>Jeg vil gjerne at det blir brakt<br>
til ham som hedres av de hederlige,<br>
som respekteres av de respektable,<br>
og som æres av de ærverdige.»</p></blockquote>
<p>Da lot brahmanen Devahita en tjener ta ei bærestang med varmt vann og en krukke sirup og ga dette til Upavana. Han tok med seg dette tilbake til Mesteren, badet ham i noe av det varme vannet og rørte ut sirupen i resten av vannet. Så ga han dette til Mesteren, og snart ga smertene seg.</p>
<p>Så gikk brahmanen Devahita bort til Mesteren, snakket høflig med ham en liten stund og satte seg ned hos ham. Så sa han:</p>
<blockquote class="gatha"><p>«Hvor bør man gi gaver?<br>
Hvor gir gavene størst frukter?<br>
Hvordan får giveren mest igjen<br>
for de ofringene han gir?»</p></blockquote>
<p>Mesteren svarte:</p>
<blockquote class="gatha"><p>«Den som kjenner sine tidligere oppholdssteder,<br>
som ser både himmel og helvete,<br>
men som også har gjort slutt på tilblivelse,<br>
han er en vismann med dyp innsikt.</p>
<p>Til ham bør man gi gaver.<br>
Der får gavene størst frukter.<br>
Slik får giveren mest igjen<br>
for de ofringene han gir.»</p></blockquote>
<p>Da Mesteren hadde sagt dette, sa brahmanen Devahita til ham:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Gotama. Nå tar jeg tilflukt til deg, Gotama, til din lære og til munkefellesskapet. Vær så snill å regne meg som en legvenn, Gotama, som har tatt tilflukt fra i dag av og så lenge jeg lever.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
