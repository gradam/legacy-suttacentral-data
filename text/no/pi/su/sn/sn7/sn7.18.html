<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn7.18">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler med brahmaner</p>
<h1>7.18. Vedsankeren</h1>
</div>
<p>En gang da Mesteren var i Kosala, holdt han til i en lund der. Da kom mange av elevene til en brahman fra Bharadvaja-klanen gående for å sanke ved. De fikk se Mesteren sitte der med beina i kors, ryggen rak og oppmerksomheten festet på det emnet han hadde valgt seg. Da de kom tilbake til denne brahman fra Bharadvaja-klanen, sa de:</p>
<p>«Vet du hva, Mester? Der ute i skogen sitter det en filosof med beina i kors, ryggen rak og oppmerksomheten festet på det emnet han hadde valgt seg!»</p>
<p>Brahmanen fulgte elevene tilbake til skogen, og der fikk han se Mesteren sitte med beina i kors, ryggen rak og oppmerksomheten festet på det emnet han hadde valgt seg. Han gikk bort til Mesteren og sa:</p>
<blockquote class="gatha"><p>«Her har du gått inn i den dype skogen,<br>
mennesketom og skremmende som den er.<br>
Her sitter du og mediterer, munk,<br>
med rak og flott holdning!</p>
<p>Her er det verken sang eller musikk.<br>
Eneboeren er alene i den store skogen.<br>
Jeg synes det er høyst forunderlig<br>
at noen virkelig liker å bo her ute.</p>
<p>Jeg antar du søker å bli forent<br>
med verdens hersker i den høyeste himmel?<br>
Hvorfor skulle du ellers gå ut for deg selv<br>
og øve askese her i skogen?»</p></blockquote>
<p>Mesteren svarte:</p>
<blockquote class="gatha"><p>«Alle ønsker og alle preferanser<br>
for forskjellige ting og tilstander<br>
som springer ut av uvitenhet,<br>
har jeg rykket fullstendig opp med roten.</p>
<p>Jeg har ingen ønsker og ingen bindinger.<br>
Jeg involverer meg ikke i noe som helst.<br>
Jeg ser alle ting med et rent blikk.<br>
Jeg har nådd den fullkomne oppvåkning.<br>
Derfor mediterer jeg alene med full selvtillit.»</p></blockquote>
<p>Da brahmanen hørte dette, sa han:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Gotama. Nå tar jeg tilflukt til deg, Gotama, til din lære og til munkefellesskapet. Vær så snill å regne meg som en legvenn, Gotama, som har tatt tilflukt fra i dag av og så lenge jeg lever.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
