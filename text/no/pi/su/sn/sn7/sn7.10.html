<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn7.10">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med brahmaner</p>
<h1>7.10. Mange døtre</h1>
</div>
<p>En gang da Mesteren var i Kosala, holdt han til i en skog der.</p>
<p>En brahman fra Bharadvaja-klanen hadde mistet fjorten okser, så han gikk og lette etter dem der i skogen. Han fikk se Mesteren sitte under et tre der med beina i kors, ryggen rak og oppmerksomheten festet på det emnet han hadde valgt seg. Han gikk bort til ham og sa:</p>
<blockquote class="gatha"><p>«Denne munken kan nok være lykkelig.<br>
For denne munken har ikke savnet<br>
fjorten okser i ei hel uke nå!</p>
<p>Denne munken kan nok være lykkelig.<br>
For denne munken har ikke en dårlig åker<br>
der bare ett eller to skudd av sesamplanten kommer opp!</p>
<p>Denne munken kan nok være lykkelig.<br>
For denne munken har ikke en tom låve<br>
der musene danser lystig omkring!</p>
<p>Denne munken kan nok være lykkelig.<br>
For denne munken har ikke ei seng<br>
der utøy og kryp har svermet i sju måneder!</p>
<p>Denne munken kan nok være lykkelig.<br>
For denne munken har ikke sju døtre<br>
som er barnløse eller har bare én sønn!</p>
<p>Denne munken kan nok være lykkelig.<br>
For denne munken er ikke plaget av utslett<br>
som vekker ham med kriblende kløe!</p>
<p>Denne munken kan nok være lykkelig.<br>
For han er ikke plaget av pengeinnkrevere<br>
som vekker ham tidlig med krav om innbetaling!»</p></blockquote>
<p>Mesteren svarte:</p>
<blockquote class="gatha"><p>«Det stemmer at jeg er lykkelig, brahman.<br>
For denne munken har ikke savnet<br>
fjorten okser i ei hel uke nå!</p>
<p>Det stemmer at jeg er lykkelig, brahman.<br>
For denne munken har ikke en dårlig åker<br>
der bare ett eller to skudd av sesamplanten kommer opp!</p>
<p>Det stemmer at jeg er lykkelig, brahman.<br>
For denne munken har ikke en tom låve<br>
der musene danser lystig omkring!</p>
<p>Det stemmer at jeg er lykkelig, brahman.<br>
For denne munken har ikke ei seng<br>
der utøy og kryp har svermet i sju måneder!</p>
<p>Det stemmer at jeg er lykkelig, brahman.<br>
For denne munken har ikke sju døtre<br>
som er barnløse eller har bare én sønn!</p>
<p>Det stemmer at jeg er lykkelig, brahman.<br>
For denne munken er ikke plaget av utslett<br>
som vekker ham med kriblende kløe!</p>
<p>Det stemmer at jeg er lykkelig, brahman.<br>
For han er ikke plaget av pengeinnkrevere<br>
som vekker ham tidlig med krav om innbetaling!»</p></blockquote>
<p>Da Mesteren hadde sagt dette, sa brahmanen fra Bharadvaja-klanen:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart læren på mange måter, Gotama. Nå tar jeg tilflukt i deg, Gotama, i læren og i munkefellesskapet. La meg få utgang og opptak av deg, mester Gotama.»</p>
<p>Brahmanen Bharadvaja fikk utgang og opptak av Mesteren. Straks etter at han var blitt ordinert, trakk Bharadvaja seg tilbake i ensomhet og satte alle krefter inn, energisk og uten å nøle. Ikke lenge etter fullførte han den høyere trening, den som unge menn av god familie med rette forlater hjemmet og går ut i hjemløsheten for. Han innså selv og erkjente direkte: Nå oppstår det ikke noe nytt, treningsveien er vandret til ende, gjort er det som skulle gjøres og det er ikke noe mer som gjenstår. Dette forsto han fullt ut, og tok konsekvensene av sin erkjennelse. Og nå var Bharadvaja en arahant.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
