<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn7.6">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler med brahmaner</p>
<h1>7.6. Villnis</h1>
</div>
<p>En dag i Savatthi kom en brahman fra Bharadvaja-klanen på besøk til Mesteren. Han ble kalt Jata (Villnis), for håret hans var et flokete villnis. Han hilste på ham og pratet litt med ham, og satte seg ned hos ham. Så sa han:</p>
<blockquote class="gatha"><p>«Indre villnis og ytre villnis,<br>
folk vikler seg inn i et villnis.<br>
Derfor spør jeg deg, Gotama:<br>
Hvordan skal man vikle seg ut av villniset?»</p></blockquote>
<p>Mesteren svarte:</p>
<blockquote class="gatha"><p>«En vis mann som har en grunnfestet moral<br>
og som utvikler sitt sinn og sin visdom,<br>
en forstandig munk som trener iherdig,<br>
han kan vikle seg ut av villniset.</p>
<p>En arahant uten negative tendenser<br>
som har kvittet seg med lidenskaper,<br>
og som har kvittet seg med sinne og uvitenhet,<br>
han kan vikle seg ut av villniset.</p>
<p>Der det ikke lenger er noen forskjell<br>
på objekt og subjekt,<br>
og der objekter ikke føles som materielle,<br>
der er villniset hogd over ved roten.»</p></blockquote>
<p>Da Mesteren hadde sagt dette, sa Bharadvaja med flokete hår:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart læren på mange måter, Gotama. Nå tar jeg tilflukt i deg, Gotama, i læren og i munkefellesskapet. La meg få utgang og opptak av deg, mester Gotama.»</p>
<p>Brahmanen Bharadvaja fikk utgang og opptak av Mesteren. Straks etter at han var blitt ordinert, trakk Bharadvaja seg tilbake i ensomhet og satte alle krefter inn, energisk og uten å nøle. Ikke lenge etter fullførte han den høyere trening, den som unge menn av god familie med rette forlater hjemmet og går ut i hjemløsheten for. Han innså selv og erkjente direkte: Nå oppstår det ikke noe nytt, treningsveien er vandret til ende, gjort er det som skulle gjøres og det er ikke noe mer som gjenstår.</p>
<p>Dette forsto han fullt ut, og tok konsekvensene av sin erkjennelse. Og nå var Bharadvaja en arahant.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
