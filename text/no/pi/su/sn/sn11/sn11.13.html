<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn11.13">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Sakka</p>
<h1>11.13. Mahali</h1>
</div>
<p>Slik har jeg hørt det:</p>
<p>En gang da Mesteren bodde i huset med de spisse gavlene i Storskogen ved Vesali, kom licchavien Mahali bort og hilste høflig på ham og satte seg ned ved siden av ham. Da Mahali hadde satt seg, sa han:</p>
<p>«Har du sett Sakka, gudenes konge, Mester?»</p>
<p>«Ja, jeg har sett ham, Mahali,» svarte Mesteren</p>
<p>«Men kanskje du bare så noen som lignet på Sakka, Mester. For det er jo ikke lett å få øye på Sakka, gudenes konge.»</p>
<p>«Jeg kjenner Sakka, Mahali og jeg kjenner de reglene Sakka har gitt seg selv, og som gjorde at han ble Sakka, gudenes konge.</p>
<p>En gang for lenge siden var Sakka, gudenes konge, et menneske, Mahali. Han var en ung brahman ved navn Magha, så derfor blir han kalt Maghava, det vil si av Magha-slekten.</p>
<p>Den gangen da Sakka var et menneske, ga han gaver i flere byer. Derfor blir han kalt Purindado, det vil si Byherre-giver.</p>
<p>Den gangen da Sakka var et menneske, ga han gaver i fleng (sakkacca). Derfor blir han kalt Sakka.</p>
<p>Den gangen da Sakka var et menneske, ga han boliger (vasa). Derfor blir han kalt Vasava.</p>
<p>Sakka, gudenes konge, kan tenke på tusen ting samtidig. Derfor blir han kalt Sahassakkha (med tusen øyne).</p>
<p>Sakka, gudenes konge, er gift med asurapiken Suja, og derfor kalles han Sujampati (Sujas ektemann),</p>
<p>Sakka, gudenes konge, hersker over de trettitregudene, og derfor kalles han gudenes konge.</p>
<p>Den gangen da Sakka, gudenes konge, fortsatt var et menneske, påtok han seg sju regler for oppførsel, og det var disse som gjorde at han ble gjenfødt som Sakka. Hvilke sju regler var det? </p>
<p>‘Så lenge jeg lever, vil jeg hjelpe og støtte foreldrene mine.</p>
<p>Så lenge jeg lever, vil jeg respektere de eldste i familien.</p>
<p>Så lenge jeg lever, vil jeg føre mild tale.</p>
<p>Så lenge jeg lever, vil jeg ikke bruke krenkende ord.</p>
<p>Så lenge jeg lever, vil jeg bo i huset mitt med et sinn uten ondskap og grådighet, og jeg vil gi med åpne hender til alle som trenger det, glede meg over et liv i nøysomhet, lytte til bønner og glede meg over å kunne dele med andre.</p>
<p>Så lenge jeg lever, vil jeg snakke sant.</p>
<p>Så lenge jeg lever, vil jeg ikke bli sint. Og skulle det likevel skje at jeg blir sint for noe, skal jeg raskt overvinne det.'</p>
<p>Dette var de sju reglene Sakka påtok seg å følge mens han fortsatt var et menneske, og som en følge av dette ble han Sakka, gudenes konge. </p>
<blockquote class="gatha"><p>En mann som hjelper og støtter sine foreldre,<br>
som har respekt for de eldste i familien,<br>
som taler milde og vennlige ord<br>
og som avstår fra krenkende tale,</p>
<p>som avstår fra gjerrighet,<br>
som taler sant og ikke blir sint,<br>
han vil de trettitre guder<br>
omtale som en god mann.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
