<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn11.22">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Sakka</p>
<h1>11.22. Den stygge yakkyaen med kulemage</h1>
</div>
<p>En gang da Mesteren var i Jetalunden i Savatthi, vendte han seg mot munkene og sa:</p>
<p>«En gang var det en stygg yakkha med kulemage som satte seg på tronen til Sakka, gudenes konge, munker. Da de trettitre gudene fikk se dette, ble de sinte og irriterte, og de sa:</p>
<p>‘Har du sett på maken! Her har denne stygge yakkhaen med kulemage satt seg på tronen til Sakka, gudenes konge!’</p>
<p>Men jo sintere gudene ble, jo mer irriterte de ble, desto vakrere og mer tiltalende ble yakkyaen å se på. Da gikk de til Sakka og fortalte dette, og spurte ham:</p>
<p>‘Er dette kanskje en yakkha som ernærer seg av sinne?’</p>
<p>Sakka gikk bort til denne yakkhaen som ernærte seg av sinne, ordnet kappen over den ene skulderen, berørte golvet med høyre kne, løftet hendene med håndflatene mot hverandre og sa navnet sitt tre ganger:</p>
<p>‘Jeg er Sakka, gudenes konge, min herre. Jeg er Sakka, gudenes konge. Jeg er Sakka, gudenes konge.’</p>
<p>Og for hver gang han sa navnet sitt, ble yakkhaen styggere og styggere og fikk mer og mer framtredende kulemage. Til slutt bare forsvant den. Da satte Sakka seg på sin egen trone og blidgjorde de trettitre gudene med disse versene: </p>
<blockquote class="gatha"><p>‘Jeg lar meg ikke hisse opp så lett,<br>
og jeg blir ikke så lett fanget av lidenskapene.<br>
Det er lenge siden jeg har vært sint,<br>
og langsint er jeg aldri.</p>
<p>Om jeg blir sint, sier jeg ikke grove ord,<br>
og jeg skryter ikke av mine gode egenskaper.<br>
Jeg har god selvkontroll<br>
og tenker på mitt eget beste.’»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
