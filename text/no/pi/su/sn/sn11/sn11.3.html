<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn11.3">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Sakka</p>
<h1>11.3. Banneret</h1>
</div>
<p>En gang da Mesteren var i Savatthi, vendte han seg mot munkene og sa:</p>
<p>«Munker!»</p>
<p>«Ja, Mester,» svarte munkene</p>
<p>Mesteren sa:</p>
<p>«Det sto en gang et slag mellom gudene og asuraene, munker. Da talte Sakka, gudenes konge, til gudene og sa:</p>
<p>‘Hvis dere blir grepet av frykt og redsel, mine herrer, så se opp på spissen av banneret mitt. Når dere gjør det, vil frykten og redselen forlate dere. Hvis dere ikke kan se banneret mitt, så se opp på spissen av banneret til Pajapati, gudenes konge. Da vil frykten og redselen forlate dere. Hvis dere ikke kan se banneret til Pajapati, så se opp på spissen av banneret til Varuna, gudenes konge. Da vil frykten og redselen forlate dere. Hvis dere ikke kan se banneret til Varuna, så se opp på spissen av banneret til äsana, gudenes konge. Da vil frykten og redselen forlate dere.’</p>
<p>Det kan hende at frykten og redselen vil forlate den som ser opp på spissen av banneret til Sakka eller de andre gudene, munker. Men det kan også hende at dette ikke skjer. Og hvorfor det? Det er fordi Sakka, gudenes konge, ikke er fri fra lidenskaper, aggresjon og uvitenhet, og han er fryktsom og lettskremt, han kan lett få panikk og flykte.</p>
<p>Men det sier jeg dere, munker: Hvis dere opplever frykt eller redsel når dere sitter ute i skogen, under et tre eller i enerom, så tenk på meg slik: Han er en ærverdig Mester som har våknet fullt og helt ved egen hjelp. Han har fullkommen kunnskap og atferd, han er lykkelig, han er en som kjenner verden, – en uforlignelig trener for folk som kan trenes, – guders og menneskers lærer, en våken Mester. Hvis dere opplever frykt eller redsel, kommer dette til å forsvinne når dere tenker på meg på denne måten.</p>
<p>Men hvis dere ikke husker på meg, kan dere tenke på læren slik: Den læren som Mesteren har forklart så tydelig, er noe som alle selv kan se. Den gir resultater her og nå, innbyr til innsyn, fører til målet og forstandige mennesker kan selv finne ut av den. Hvis dere opplever frykt eller redsel, kommer dette til å forsvinne når dere tenker på læren på denne måten.</p>
<p>Men hvis dere ikke husker på læren, kan dere tenke på fellesskapet av ordinerte elever slik: Fellesskapet av Mesterens elever, det vil si de fire parene av personer eller de åtte menneskene, viser god oppførsel og har edel levemåte, de følger den rette vei uten overtredelser. Dette fellesskapet fortjener heder, gjestfrihet, gaver og respekt. Dette er den beste åker å så i for å høste gode fortjenester. Hvis dere opplever frykt eller redsel, kommer dette til å forsvinne når dere tenker på fellesskapet av ordinerte elever på denne måten. Og hvorfor? Det er fordi den ærverdige som har våknet fullt og helt ved egen hjelp, er fri fra lidenskaper, aggresjon og uvitenhet. Han er verke fryktsom eller lettskremt, og han får ikke panikk og flykter.»</p>
<p>Slik talte Mesteren. Deretter la han til disse versene: </p>
<blockquote class="gatha"><p>«Hvis dere blir grepet av frykt og redsel<br>
mens dere sitter ute i skogen,<br>
under et tre eller i enerom,<br>
så tenk på den oppvåknede.</p>
<p>Hvis dere ikke tenker på den oppvåknede,<br>
på den beste og fremste av alle mennesker,<br>
så tenk på læren hans, den som fører til frihet<br>
og som han har forklart så tydelig.</p>
<p>Hvis dere ikke husker på læren hans, <br>
den som fører til frihet og er forklart så tydelig,<br>
så tenk på fellesskapet av hans elever,<br>
den beste åker å så i for å høste gode fortjenester.</p>
<p>Når dere på denne måten tenker på<br>
den fullkomment oppvåknede,<br>
hans lære og fellesskapet av hans elever,<br>
skal dere ikke oppleve noen frykt eller redsel.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
