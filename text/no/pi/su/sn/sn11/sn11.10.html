<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn11.10">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Sakka</p>
<h1>11.10. Seerne ved havet</h1>
</div>
<p>En gang da Mesteren var i Savatthi, vendte han seg mot munkene og sa:</p>
<p>«Det var en gang mange seere med høy moral og gode læresetninger kom sammen i løvhytter ved havet, munker. På den tiden var det krig mellom gudene og asuraene. Da tenkte seerne som så:</p>
<p>‘Gudene er gode, men det er ikke asuraene. Vi har grunn til å være redde for asuraene. Kanskje vi skulle gå til Sambara, asuraenes konge, og be ham gi oss forsikringer om trygghet?'</p>
<p>Og like raskt som en kraftig mann bøyer eller strekker ut armen, forsvant disse seerne fra løvhyttene sine ved havet og kom til syne framfor Sambara, asuraenes konge. Så sa de: </p>
<blockquote class="gatha"><p>‘Vi seere har kommet til deg, Sambara,<br>
for å be deg gi forsikringer om trygghet.<br>
Velg nå hva du vil gi oss – <br>
trygghet eller utrygghet.'</p></blockquote>
<p>Sambara svarte:</p>
<blockquote class="gatha"><p>‘Det finnes ingen trygghet for dere seere,<br>
dere elendige som foretrekker Sakka!<br>
Dere kommer og ber meg om trygghet?<br>
Jeg skal heller gi dere noe å være redd for!'</p></blockquote>
<p>Seerne sa:</p>
<blockquote class="gatha"><p>‘Vi kom for å be deg om trygghet.<br>
Du velger heller å gi oss utrygghet.<br>
Vi tar imot det du gir oss,<br>
men selv skal du aldri føle trygghet!</p>
<p>De frø man sår her i verden,<br>
må man selv høste fruktene av.<br>
Den som gjør godt, høster godhet.<br>
Den som gjør ondt, høster ondskap.<br>
Nå har du selv sådd dine frø.<br>
Nå må du selv høste fruktene.' </p></blockquote>
<p>Så snart disse seerne hadde lagt denne forbannelsen på Sambara, forsvant de fra Sambaras nærhet og kom til syne i løvhyttene sine ved havet, like raskt som en kraftig mann bøyer eller strekker ut armen. Og Sambara, som var blitt forbannet av disse seerne, våknet tre ganger i panikk den natten.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
