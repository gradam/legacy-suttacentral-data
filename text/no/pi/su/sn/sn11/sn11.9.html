<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn11.9">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Sakka</p>
<h1>11.9. Seerne i skogen</h1>
</div>
<p>En gang da Mesteren var i Savatthi, vendte han seg mot munkene og sa:</p>
<p>«Det var en gang mange seere med høy moral og gode læresetninger kom sammen i løvhytter ute i skogen, munker. Sakka, gudenes konge, og Vepacitti, asuraenes konge, gikk for å besøke disse seerne. Vepacitti tok på seg snørestøvlene sine, spente på seg sverdet, løftet parasollen over hodet sitt, gikk inn hoveddøra til seerne og fornærmet dem ved å opptre overlegent. Sakka, derimot, tok av seg snørestøvlene, spente av seg sverdet og ga det til en annen, senket parasollen og gikk inn til seerne gjennom en annen dør. Så stilte han seg på lesiden av dem, hilste høflig på dem ved å løfte hendene med håndflatene mot hverandre og ble deretter stående. Da sa seerne til Sakka: </p>
<blockquote class="gatha"><p>«Duften av seere som ble innviet for lenge siden,<br>
faller fra kroppene deres og blåser med vinden.<br>
Den driver fra oss til deg, du med tusen øyne.<br>
Duften av seere er uren, du gudenes konge.»</p></blockquote>
<p>Sakka svarte:</p>
<blockquote class="gatha"><p>«Duften av seere som ble innviet for lenge siden,<br>
faller fra kroppene deres og blåser med vinden.<br>
Den er som duften av blomsterkranser på hodet.<br>
Det er denne duften vi gjerne vil kjenne, mine herrer.<br>
Det er ikke noe her som gudene misliker.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
