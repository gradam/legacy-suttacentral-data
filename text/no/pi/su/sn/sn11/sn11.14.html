<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn11.14">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Sakka</p>
<h1>11.14. Den fattige</h1>
</div>
<p>En gang oppholdt Mesteren seg ved Ekornforingsplassen i Bambuslunden i Rajagaha. Han henvendte seg til munkene og sa:</p>
<p>«Munker!»</p>
<p>«Ja, Mester,» svarte munkene.</p>
<p>Mesteren sa:</p>
<p>«Det var en gang en fattig mann her i Rajagaha som levde i den dypeste nød og elendighet, munker. Han fikk tillit til den læren og den treningsdisiplinen som ble proklamert av han som har kommet fram til sannheten, slik at han lærte de overleverte tekstene, fant seg til rette med et liv i nøysomhet og utviklet visdom. Da han døde, kom han til en lykkelig tilværelse i himmelen i selskap med de trettitre gudene. Han overgikk de andre gudene i stråleglans og ry. De trettitre gudene ble sure og sinte, og sa:</p>
<p>‘Hva er nå dette for noe? Da denne gudesønnen var menneske, var han en fattig mann som levde i dypeste nød og elendighet. Men nå, etter at han er død, overgår han de andre gudene i stråleglans og ry!’</p>
<p>Men Sakka, gudenes konge, sa:</p>
<p>‘Ikke vær sure på denne gudesønnen, mine herrer. Da han levde som menneske, fikk han tillit til den læren og den treningsdisiplinen som ble proklamert av han som har kommet fram til sannheten, slik at han lærte de overleverte tekstene, fant seg til rette med et liv i nøysomhet og utviklet visdom. Da han døde, kom han til en lykkelig tilværelse i himmelen i selskap med de trettitre gudene. Og her overgår han de andre gudene i stråleglans og ry.’</p>
<p>Og Sakka la til disse versene for å blidgjøre de andre gudene: </p>
<blockquote class="gatha"><p>‘De edle er glad i og roser den<br>
som har en urokkelig og velgrunnet tillit<br>
til ham som har kommet fram til sannheten,<br>
og som dessuten har en vakker moral.</p>
<p>De sier med rette at den mannen ikke er fattig<br>
som har tiltro til munkenes fellesskap<br>
og som også ser hva som er rett.<br>
Hans liv er ikke bortkastet.</p>
<p>Derfor bør den som er klok,<br>
ha tillit, moral, tiltro og innsikt.<br>
Disse egenskapene<br>
er kjernen i de oppvåknedes lære.’»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
