<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn2.26">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler med gudesønner</p>
<h1>2.26 Veien til verdens ende. Rohitassasutta</h1>
</div>
<p>En gang Mesteren var i Savatthi, kom gudesønnen Rohitassa til ham, og sa:</p>
<p>—Er det mulig å nå fram til verdens ende, Mester, til det stedet der det verken er fødsel, alderdom eller død, der ingen dør eller blir født igjen? Er det mulig å komme dit til fots, og se det og lære det å kjenne?</p>
<p>—Der det verken er fødsel, alderdom eller død, der ingen dør eller blir født igjen, dit kan du ikke komme til fots, min venn. Det sier jeg det, at på den måten kommer du ikke til verdens ende. Det er ikke slik du kan lære den å se og kjenne.</p>
<p>—Herlig, Mester! Det er fantastisk hvor godt du uttrykker det, når du sier at det ikke lar seg gjøre å nå fram til verdens ende, til det stedet der det verken er fødsel, alderdom eller død, der ingen dør eller blir født igjen. Det er ikke slik man kan lære å se og kjenne det.</p>
<p>Før så var jeg eneboeren Rohitassa, født av enkelt folk. Men jeg rådde over skjulte krefter, og jeg hadde lært meg kunsten å ferdes gjennom lufta. Jeg var like rask som ei lett pil, når en sterk, hendig og veltrenet bueskytter uten problemer skyter den gjennom skyggen av et palmetre. Og landet mellom Østhavet og Vesthavet (tvers over India) kunne jeg ta i ett eneste skritt. Så fikk jeg lyst til å gå til verdens ende, Mester. Og med denne store hastigheten og disse lange skrittene, var jeg underveis i hundre år, og stoppet bare for å sove, spise og drikke, og for å tømme meg for urin og avføring. men da hundre år var gått, døde jeg, uten å ha kommet til verdens ende.</p>
<p>Derfor er det herlig, Mester, derfor er det fantastisk hvor godt du uttrykker det, når du sier at det ikke lar seg gjøre å nå fram til verdens ende, til det stedet der det verken er fødsel, alderdom eller død, der ingen dør eller blir født igjen. Det er ikke slik man kan lære å se og kjenne det.</p>
<p>—Der det verken er fødsel, alderdom eller død, der ingen dør eller blir født igjen, dit kan du ikke komme til fots, min venn. Det sier jeg det, at på den måten kommer du ikke til verdens ende. Det er ikke slik du kan lære den å se og kjenne. Men det sier jeg også, at den som ikke kommer til verdens ende, gjør heller ikke ende på det som gjør vondt. For verden er nettopp her, sier jeg, i den egen favnlange kropp med alle dens tanker og forestillinger. Og her er verdens begynnelse, her er verdens ende, og her er veien som fører til verdens ende.</p>
<blockquote class="gatha">
<p>Aldri finner du verdens ende<br>
samme hvor lenge du går.<br>
Men kommer du ikke til verdens ende<br>
blir du ikke fri fra det vonde.</p>
<p>Derfor vil den som har god forstand<br>
og vet hva verden er verdt,<br>
vandre den opphøyde livsførsels vei<br>
til verdens ende er nådd.</p>
<p>Den som har funnet ro i seg selv<br>
og nådd fram til verdens ende,<br>
higer ikke lenger etter noe<br>
verken i denne eller noen annen verden.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
