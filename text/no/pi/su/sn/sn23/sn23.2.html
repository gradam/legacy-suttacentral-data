<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn23.2">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Samtaler med Radha</p>
<h1>23.2. Levende vesener</h1>
</div>
<p>En gang da Mesteren holdt til i Savatthi, kom munken Radha bort til Mesteren, hilste høflig på ham og satte seg ned ved siden av ham. Så sa han:</p>
<p>«Folk snakker om levende vesener, Mester. Hva er egentlig et levende vesen?»</p>
<p>«Enhver som føler lyst, lidenskap, nytelse og begjær etter primærsanseinntrykk, som blir helt opphengt (satto) i disse, kalles levende vesener (satto). Enhver som føler lyst, lidenskap, nytelse og begjær etter følelser … identifikasjoner … reaksjoner … skjelnende bevissthet, som blir helt opphengt i disse, kalles levende vesener.</p>
<p>Det er som når små gutter eller jenter bygger sandslott, Radha. Så lenge de er intenst opptatt av disse sandslottene sine, så lenge de liker dem, er interessert i dem og føler et brennende begjær etter dem, nettopp så lenge leker de med dem, har et eierforhold til dem og regner dem som sin eiendom. Men så snart disse guttene eller jentene mister interessen for sandslottene, når de ikke lenger er opptatt av dem og ikke lenger bryr seg om dem, slipper de taket i dem. De sparker dem i stykker med føttene eller river dem med hendene, ødelegger dem og sprer sanden utover.</p>
<p>På samme måte bør dere slippe taket i primærsanseinntrykkene, Radha. Dere bør ikke lenger være opptatt av dem og ikke bry dere om dem, men utslette begjæret etter dem. Dere bør også slippe taket i følelsene … identifikasjonene … reaksjonene … den skjelnende bevisstheten. Dere bør ikke lenger være opptatt av den og ikke bry dere om den, men utslette begjæret etter den. Utslettelsen av begjær er nibbana, Radha.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Penny Jordan</span>.</p>
</aside>
</section>
</div>
</body>
</html>