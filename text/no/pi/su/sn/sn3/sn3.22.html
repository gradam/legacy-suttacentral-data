<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn3.22">
<article>
<div class="hgroup">
<p class="division">Tekster fordelt etter tema 3</p>
<p>Boken med vers</p>
<p>Samtaler i Kosala</p>
<h1>22. Bestemor</h1>
</div>
<p>En dag i Savatthi kom kong Pasenadi på besøk til Mesteren ved middagstid.</p>
<p>«Hvorfor kommer du på denne tiden av dagen, konge?» spurte Mesteren.</p>
<p>«Min bestemor er død, Mester. Hun var blitt gammel og langt opp i årene. Hennes tid var til ende, for hun var blitt ett hundre og tjue år gammel. Men jeg var meget glad i min bestemor, Mester. Hvis jeg var blitt tilbudt en praktfull elefant, ville jeg gjerne ha gitt avkall på denne hvis bare bestemor kunne leve videre. Hvis jeg var blitt tilbudt en praktfull hest, ville jeg gjerne ha gitt avkall på denne hvis bare bestemor kunne leve videre. Hvis jeg var blitt tilbudt en verdifull landsby, ville jeg gjerne ha gitt avkall på denne hvis bare bestemor kunne leve videre. Hvis jeg var blitt tilbudt en verdifull provins, ville jeg gjerne ha gitt avkall på denne hvis bare bestemor kunne leve videre.»</p>
<p>«Det ligger i alle levende veseners natur at de dør, store konge. Alle må vi dø, og ingen slipper unna.»</p>
<p>«Bra, Mester, godt sagt! Du har helt rett i at det er alle levende veseners natur at de dør. Alle må vi dø, og ingen slipper unna, Mester.»</p>
<p>«Slik er det, store konge, slik er det. Det ligger i alle levende veseners natur at de dør, store konge. Alle må vi dø, og ingen slipper unna. Det er akkurat som de krukkene en pottemaker lager. Uansett om de blir brent eller ikke, så ligger det i deres natur at de blir knust. Alle ender med å bli knust, og ingen slipper unna. På samme måte ligger det i alle levende veseners natur at de dør, store konge. Alle må vi dø, og ingen slipper unna.</p>
<blockquote class="gatha">
<p>Alle som lever, kommer til å dø.<br>
Livet ender med døden.<br>
Alle får som fortjent<br>
ut fra sine gode eller onde gjerninger.<br>
De som har utført onde gjerninger,<br>
kommer til helvete.<br>
De som har utført gode gjerninger,<br>
kommer til himmelen.<br>
Derfor bør du gjøre det som er godt,<br>
og bygge opp forråd for framtiden.<br>
Gode gjerninger er grunnlaget<br>
for hvordan det går i den neste verden.»</p>
</blockquote>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</article>
</section>
</div>
</body>
</html>
