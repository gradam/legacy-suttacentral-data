<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn3.4">
<article>
<div class="hgroup">
<p class="division">Tekster fordelt etter tema 3</p>
<p>Boken med vers</p>
<p>Samtaler i Kosala</p>
<h1>4. Hva kan vi ta med oss?</h1>
</div>
<p>I Savatthi kom kong Pasenadi av Kosala på besøk. Han satte seg ned ved siden av Mesteren, og sa:</p>
<p>«En gang jeg satt for meg selv, begynte jeg å tenke over dette problemet, Mester: hvem er sin egen venn, og hvem er sin egen uvenn?</p>
<p>Da kom jeg fram til at de som oppfører seg dårlig, fører dårlig tale og tenker dårlige tanker—de er sine egne uvenner. Og selv om de skulle påstå at de er glad i seg selv, så er de det ikke i virkeligheten. Hvorfor det? Jo, de gjør jo mot seg selv det en uvenn gjør mot sin uvenn. Derfor er de sine egne uvenner. Men de som oppfører seg godt, fører god tale og tenker gode tanker—de er sine egne venner. Og selv om de skulle påstå at de ikke er glad i seg selv, så er de det i virkeligheten. Hvorfor det? Jo, de gjør jo mot seg selv det en venn gjør mot sin venn. Derfor er de sine egne venner.»</p>
<p>«Du har rett, store konge, slik er det. De som oppfører seg dårlig, fører dårlig tale og tenker dårlige tanker—de er sine egne uvenner. Og selv om de skulle påstå at de er glad i seg selv, så er de det ikke i virkeligheten. Hvorfor det? Jo, de gjør jo mot seg selv det en uvenn gjør mot sin uvenn. Derfor er de sine egne uvenner. Men de som oppfører seg godt, fører god tale og tenker gode tanker—de er sine egne venner. Og selv om de skulle påstå at de ikke er glad i seg selv, så er de det i virkeligheten. Hvorfor det? Jo, de gjør jo mot seg selv det en venn gjør mot sin venn. Derfor er de sine egne venner.»</p>
<p>Og Mesteren fortsatte med disse versene:</p>
<blockquote class="gatha">
<p>«Visste folk bare<br>
hva som var godt for dem selv,<br>
ville de ikke blande det opp<br>
med dumheter.</p>
<p>For det er ikke lett<br>
å finne lykken,<br>
for den som oppfører seg<br>
tåpelig.</p>
<p>Når du kommer til veis ende<br>
og menneskelivet tar slutt—<br>
hva er det som fortsatt er ditt?<br>
Hva er det du fremdeles har med deg?<br>
Hva er det som følger med deg<br>
som en uatskillelig skygge?</p>
<p>Det som du her har gjort—<br>
både av visdom og dårskap—<br>
det vil fortsatt være ditt.<br>
Det vil du fremdeles ha med deg.<br>
Det vil følge med deg<br>
som en uatskillelig skygge.</p>
<p>Derfor burde du fra nå av<br>
bare gjøre det som er vakkert og godt.<br>
Alt godt som du gjør her i livet<br>
venter på deg i den andre verden.»</p>
</blockquote>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</article>
</section>
</div>
</body>
</html>
