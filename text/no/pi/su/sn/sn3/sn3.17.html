<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn3.17">
<article>
<div class="hgroup">
<p class="division">Tekster fordelt etter tema 3</p>
<p>Boken med vers</p>
<p>Samtaler i Kosala</p>
<h1>17. Iherdighet</h1>
</div>
<p>En gang Mesteren var i Savatthi, kom kong Pasenadi av Kosala bort til ham. Han hilste høflig og satte seg ned ved siden av ham. Så sa han:</p>
<p>«Finnes det én enkelt faktor som sikrer velvære både her og nå og i framtiden, Mester?»</p>
<p>«Ja, det finnes, store konge.»</p>
<p>«Hvilken ene faktor er det, Mester?»</p>
<p>«Iherdighet er den ene faktoren som sikrer velvære både her og nå og i framtiden, store konge. På samme måte som sporet etter hvert eneste dyr i jungelen får plass innenfor sporet av en elefant, fordi dette er større enn noen av de andre, på samme måte er iherdighet den ene faktoren som sikrer velvære både her og nå og i framtiden, store konge.</p>
<blockquote class="gatha">
<p>De vise roser iherdighet og sier<br>
at det er noe som fører til gleden av<br>
et langt liv, sunnhet og skjønnhet,<br>
himmelen og fødsel i en høytstående familie.<br>
Den som er vis og iherdig,<br>
oppnår velvære både nå og i framtiden.<br>
Fordi han når dette målet<br>
kalles han en klok og forstandig vismann.»</p>
</blockquote>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</article>
</section>
</div>
</body>
</html>
