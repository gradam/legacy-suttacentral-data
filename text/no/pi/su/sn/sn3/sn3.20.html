<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn3.20">
<article>
<div class="hgroup">
<p class="division">Tekster fordelt etter tema 3</p>
<p>Boken med vers</p>
<p>Samtaler i Kosala</p>
<h1>20. Den gjerrige rikmannen</h1>
</div>
<p>En dag i Savatthi kom kong Pasenadi på besøk til Mesteren ved middagstid.</p>
<p>«Hvorfor kommer du på denne tiden av dagen, konge?» spurte Mesteren.</p>
<p>«En meget rik mann her i byen er nettopp død,» svarte kongen. «Han døde barnløs, og jeg har nettopp sørget for at hele formuen hans blir overført til slottet. Åtte millioner i gull, for ikke å snakke om alt sølvet! Men vet du hva denne millionæren pleide å spise? Sur velling fra i går! Han pleide å gå kledd i en loslitt kappe av hamp, og skulle han ut og reise, kjørte han bare i en råtten, gammel vogn med løvtak!»</p>
<p>«Ja, slik er det, konge. En gang for lenge siden ga denne rike mannen mat til paccekabuddhaen Taggarasikkhi.</p>
<p>‘Gi mat til eneboeren,’ sa han før han reiste seg og gikk. Men etterpå angret han på at han hadde gitt mat, og sa:</p>
<p>‘Det hadde vært bedre om slavene og arbeiderne fikk nyte godt av denne maten!’</p>
<p>Deretter drepte han sin brors eneste sønn for rikdommens skyld.</p>
<p>Siden han ga mat til paccekabuddhaen Taggarasikkhi, ble han som resultat av dette gjenfødt sju ganger til en lykkelig tilværelse i himmelen. Den samme handlingen førte til at han ble meget rik sju ganger her i Savatthi. Det at han angret på gaven i ettertid og sa at det hadde vært bedre om slavene og arbeiderne fikk nyte godt av maten, skapte en tendens i sinnet hans til å nekte seg god mat, gode klær, gode kjøretøyer og sansenytelser. Det at han drepte sin brors eneste sønn for rikdommens skyld, gjorde at han ble pint i helvete i mange hundre tusen år. Og videre førte det til at den sjuende formuen hans ble overført til slottet, siden han ikke hadde barn. Denne rike borgeren har brukt opp resultatene sin gode gjerning, og han har ikke opparbeidet seg noen nye gode gjerninger. I dag blir han pint i det store Roruva-helvetet, store konge.»</p>
<p>«Så nå er altså denne rikmannen blitt gjenfødt i det store Roruva-helvetet, Mester?»</p>
<p>«Ja, store konge. Det er han.</p>
<blockquote class="gatha">
<p>Du kan ikke ta med deg korn, sølv eller gull<br>
eller noen andre eiendeler, og heller ikke<br>
slaver, arbeidere eller håndverkere som arbeider for deg.<br>
Når du går bort, må du legge alt dette fra deg.</p>
<p>Men det du selv har gjort,<br>
det du har tenkt eller sagt,<br>
det er din eiendom,<br>
og det tar du med deg.</p>
<p>Det følger deg som en skygge.<br>
Derfor bør du gjøre gode gjerninger,<br>
samle dem opp til et framtidig liv.<br>
Dette blir din grunnvoll i den neste verden.</p>
</blockquote>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</article>
</section>
</div>
</body>
</html>
