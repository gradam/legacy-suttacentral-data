<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn20.9">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om årsakssammenhenger</p>
<p class="subdivision">Samtaler som inneholder lignelser</p>
<h1>20.9. Elefantene</h1>
</div>
<p>Slik har jeg hørt det:</p>
<p>En gang da Mesteren holdt til i Anathapindikas park Jetalunden i Savatthi, var det en nyordinert munk som oppholdt seg altfor mye blant legfolk. Noen munker sa at han ikke skulle gjøre det, men han svarte:</p>
<p>«De eldre munkene er jo mye ute blant legfolkene. Hvorfor kan ikke jeg også gjøre det?»</p>
<p>Noen munker gikk bort til Mesteren, hilset høflig på ham og satte seg ned. Så fortalte de om den nyordinerte munken.</p>
<p>«Det var en gang noen elefanter som bodde ved en stor innsjø ute i skogen, munker. De pleide å gå ut i vannet og nappe opp lotusknoller og røtter med snabelen. Deretter skylte de av gjørma og vasket dem så de ble helt rene før de spiste dem. Dette gjorde at de ble sterke og sunne, og det var ikke noe i denne maten som gjorde at de ble syke eller døde.</p>
<p>De unge og uerfarne elefantene ville gjøre som de store elefantene. De gikk ut i vannet og nappet opp lotusknoller og røtter med snabelen. Men de skylte ikke av dem gjørma og vasket dem ikke, men spiste dem mens de var skitne. Dette gjorde at de verken ble sterke eller sunne. De ble syke, og mange av dem døde av det.</p>
<p>På samme måte er det med eldre munker. Når de har stått opp og kledd på seg om morgenen, tar de kappe og bolle og går til landsbyen eller byen for å motta matgaver. Der gir de undervisning i læren, og legfolkene får tillit til dem og gir gjerne gaver. De spiser den maten de der får, men de er ikke grådige og griske. De ser farene ved dette og er kloke nok til ikke å føle bindinger. Derfor blir de ikke syke av det, og de dør heller ikke av det.</p>
<p>Men så kommer de nyordinerte munkene og vil gjøre som de eldre munkene.  De står opp og kler på seg om morgenen, tar kappe og bolle og går til landsbyen eller byen for å motta matgaver. Der gir de undervisning i læren, og legfolkene får tillit til dem og gir gjerne gaver. Men de blir grådige og griske av de gavene de får. De ser ikke farene ved dette, og de er ikke kloke nok til ikke å føle bindinger. Dette fører til at de blir syke eller dør av det. Derfor bør dere trene slik, munker:</p>
<p>‘Vi vil ta imot gaver uten å grådige eller griske av det. Vi vil se farene ved det og vi vil være kloke nok til ikke å føle bindinger.’</p>
<p>Slik bør dere trene, munker.<BR>
 </p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
