<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn15.3">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om årsakssammenhenger</p>
<p class="subdivision">Samtaler om det som ingen kan regne ut</p>
<h1>15.3. Tårer</h1>
</div>
<p>En gang da Mesteren holdt til i Savatthi, sa han:</p>
<p>«Det er umulig å regne ut når verden begynte, munker. Ingen kan vite når kretsløpet begynte for levende vesener, lenket til uvitenhet og bundet til begjær som de er. Hvor mener dere det er mest vann, munker? I alle de tårene dere har grått gjennom tidene fordi dere har opplevd triste hendelser, vært sammen med dem dere ikke liker eller vært skilt fra dem dere liker? Eller i de fire verdenshav?»</p>
<p>«Slik vi forstår din lære, Mester, er det mer vann i de tårene vi har grått gjennom tidene fordi vi har opplevd triste hendelser, vært sammen med dem vi ikke liker eller vært skilt fra dem vi liker, enn i de fire verdenshav.»</p>
<p>«Bra, munker! Godt svart! Fint at dere har forstått læren slik! Det er riktig at det er mer vann i de tårene dere har grått gjennom tidene fordi dere har opplevd triste hendelser, vært sammen med dem dere ikke liker eller vært skilt fra dem dere liker, enn i de fire verdenshav. Gjennom lange tidsrom har dere sett at mor dø. Dere har måttet være sammen med dem dere ikke liker og skilt fra dem dere liker. Og slike triste hendelser har fått dere til å gråte mer vann enn det finnes i de fire verdenshav. Gjennom lange tidsrom har dere sett far dø, dere har sett bror, søster, sønner og døtre dø. Dere har sett slektninger gå bort, dere har sett rikdom gå tapt og dere har opplevd sykdom.  Dere har måttet være sammen med dem dere ikke liker og skilt fra dem dere liker. Og slike triste hendelser har fått dere til å gråte mer vann enn det finnes i de fire verdenshav. </p>
<p>Og hvorfor?</p>
<p>Fordi det er umulig å regne ut når verden begynte, munker. Ingen kan vite når kretsløpet begynte for levende vesener, lenket til uvitenhet og bundet til begjær som de er. Slik har dere opplevd smerter, lidelser og jammer i lange tider, og gravplassene har blitt større og større. Dette burde være nok til at dere slipper taket i alle ting her i verden, mister lysten på dem og gjør dere fri.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
