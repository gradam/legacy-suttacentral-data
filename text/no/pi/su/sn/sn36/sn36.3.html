<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn36.3">
<article>
<div class="hgroup">
<p class="division">Tekster fordelt etter tema</p>
<p>Kapitlet om de seks sansefelter</p>
<p>Tekster om følelser</p>
<h1>36.3. Følelser</h1>
</div>
<p>Det finnes tre slags følelser, munker. Hvilke? Det er gode følelser, vonde følelser og følelser som verken er vonde eller gode.</p>
<p>I gode følelser bør du kvitte deg med lidenskapelige tendenser. I vonde følelser bør du kvitte deg med tendenser til motvilje. Og i følelser som verken er vonde eller gode, bør du kvitte deg med tendenser til uvitenhet. Hvis du blir kvitt disse tendensene, fortjener du å kalles utendensiøs og rettseende. Da har du skåret over begjæret og kastet lenkene, og i og med at du fullt ut har trengt gjennom ditt feilaktige selvbilde, gjør du slutt på vonde følelser.</p>
<blockquote class="gatha">
<p>Føler du noe godt<br>
uten å merke følelsen<br>
som den er,<br>
trekkes du over mot lidenskap<br>
og ser ikke veien ut.</p>
<p>Føler du noe vondt<br>
uten å merke følelsen<br>
som den er,<br>
trekkes du over mot motvilje<br>
og ser ikke veien ut.</p>
<p>Og har du det verken godt<br>
eller vondt<br>
og så lite visdom<br>
attpåtil -<br>
at du trives<br>
med tingenes tilstand,<br>
kommer du slett ikke fri<br>
fra det vonde.</p>
<p>Men går du med brennende iver<br>
inn i erkjennelsesprosessen<br>
uten å flykte -<br>
da vil du gjennomskue<br>
alle følelsene<br>
med visdom.</p>
<p>Nå ser du følelsene<br>
som de er.<br>
Moden i visdom<br>
med feste i virkeligheten<br>
lever du her og nå<br>
uten ego-oppblåsninger.</p>
<p>Etter døden<br>
når kroppen brytes ned<br>
legger du bak deg<br>
enhver kategori.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
