<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn14.15">
<article>
<div class="hgroup">
<p class="division">Tekster fordelt etter tema</p>
<p class="vagga">Boken om årsakssammenhenger</p>
<p class="subdivision">Samtaler om grunnelementer</p>
<h1>14.15. De som vandrer sammen</h1>
</div>
<p>En gang da Mesteren var på Gribbetoppen ved Rajagaha, vandret Sariputta fram og tilbake der sammen med mange munker. Moggallana den store vandret også fram og tilbake sammen med mange munker, og Kassapa den store, Anuruddha, Punna, Mantanis sønn, Upali, Ananda og Devadatta vandret også fram og tilbake sammen med hver sin gruppe munker.</p>
<p>Mesteren snudde seg mot munkene og sa:</p>
<p>«Ser dere Sariputta som vandrer der sammen med mange andre munker?»</p>
<p>«Ja, Mester.»</p>
<p>«Alle de munkene har stor visdom. Ser dere Moggallana den store som vandrer der sammen med mange munker?»</p>
<p>«Ja, Mester.»</p>
<p>«Alle de munkene har store krefter. Ser dere Kassapa som vandrer der sammen med mange munker?»</p>
<p>«Ja, Mester.»</p>
<p>«Alle de munkene snakker om hard trening. Ser dere Anuruddha som vandrer der sammen med mange munker?»</p>
<p>«Ja, Mester.»</p>
<p>«Alle de munkene er klarsynte. Ser dere Punna, Mantanis sønn, som vandrer der sammen med mange munker?»</p>
<p>«Ja, Mester.»</p>
<p>«Alle de munkene snakker om læren. Ser dere Upali som vandrer der sammen med mange munker?»</p>
<p>«Ja, Mester.»</p>
<p>«Alle de munkene kjenner treningsdisiplinen. Ser dere Ananda som vandrer der sammen med mange munker?»</p>
<p>«Ja, Mester.»</p>
<p>«Alle de munkene er meget lærde. Ser dere Devadatta som vandrer der sammen med mange munker?»</p>
<p>«Ja, Mester.»</p>
<p>«Alle de munkene har onde ønsker. Folk kommer sammen og treffes på forskjellige grunnlag, munker. De med dårlig smak kommer sammen med og treffes med andre med dårlig smak, og de med god smak kommer sammen med og treffes med andre med god smak. Slik var det før i tiden, slik kommer det til å bli, og slik er det nå for tiden.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
