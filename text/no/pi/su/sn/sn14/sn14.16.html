<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn14.16">
<article>
<div class="hgroup">
<p class="division">Tekster fordelt etter tema</p>
<p class="vagga">Boken om årsakssammenhenger</p>
<p class="subdivision">Samtaler om grunnelementer</p>
<h1>14.16. En tekst med vers</h1>
</div>
<p>En gang da Mesteren oppholdt seg i Savatthi, sa han:</p>
<p>«Folk kommer sammen og treffes på forskjellige grunnlag, munker. De med dårlig smak kommer sammen med og treffes med andre med dårlig smak. Slik var det før i tiden, slik kommer det til å bli, og slik er det nå for tiden.</p>
<p>Det er som når møkk renner sammen med møkk, urin renner sammen med urin, spytt renner sammen med spytt, puss renner sammen med puss og blod renner sammen med blod. På samme måte kommer folk sammen og treffes på forskjellige grunnlag, munker. De med dårlig smak kommer sammen med og treffes med andre med dårlig smak. Slik var det før i tiden, slik kommer det til å bli, og slik er det nå for tiden.</p>
<p>Folk kommer sammen og treffes på forskjellige grunnlag, munker. De med god smak kommer sammen med og treffes med andre med god smak. Slik var det før i tiden, slik kommer det til å bli, og slik er det nå for tiden.</p>
<p>Det er som når melk renner sammen med melk, olje renner sammen med olje, smeltet smør renner sammen med smeltet smør, honning renner sammen med honning og sirup renner sammen med sirup. På samme måte kommer folk sammen og treffes på forskjellige grunnlag, munker. De med god smak kommer sammen med og treffes med andre med god smak. Slik var det før i tiden, slik kommer det til å bli, og slik er det nå for tiden.»</p>
<p>Slik talte Mesteren, og han føyde til disse versene: </p>
<blockquote class="gatha">
<p>«Lystenes villnis oppstår i samkvem<br>
 og brytes når samkvemet tar slutt.<br>
 Det som når en mann klamrer seg<br>
 til en planke i havet, og synker.</p>
<p>På samme måte synker den gode<br>
 når han har samkvem med latsabber.<br>
 Hold dere derfor borte fra latsabber,<br>
 fra folk som lever i slapphet og latskap. </p>
<p>Det er bedre å pleie omgang<br>
 med ensomme vismenn<br>
 som alltid er iherdige<br>
 og praktiserer sin meditasjon.»</p>
 </blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
