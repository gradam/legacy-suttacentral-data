<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn21.10">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om årsakssammenhenger</p>
<p class="subdivision">Samtaler med munker</p>
<h1>21.10. Munken Thera</h1>
</div>
<p>En gang da Mesteren var ved Ekornforingsplassen i Bambuslunden i Rajagaha, var det en munk ved navn Thera som var eneboer, og han snakket også varmt om eneboerlivet. Han gikk alene til landsbyen for å motta matgaver, og han vendte tilbake alene. Han satt alene og gikk alene i meditasjon. Da gikk mange munker til Mesteren og fortalte at denne munken Thera var eneboer og snakket varmt om eneboelivet.</p>
<p>Mesteren vendte seg mot en av munkene og sa:</p>
<p>«Gå til Thera og si at Mesteren ber ham komme!»</p>
<p>«Ja vel, Mester,» svarte munken og gjorde som han var bedt om.</p>
<p>Thera kom, hilste høflig på Mesteren og satte seg. Mesteren sa til ham:</p>
<p>«Er det sant, Thera, at du er eneboer og snakker varmt om eneboerlivet?»</p>
<p>«Ja, Mester.»</p>
<p>«På hvilken måte er du eneboer, og på hvilken måte snakker du varmt om eneboerlivet?»</p>
<p>«Jeg går alene til landsbyen for å motta matgaver, Mester, og jeg vender tilbake alene. Jeg sitter alene og går alene i meditasjon. På den måten er jeg eneboer og snakker varmt om eneboerlivet.»</p>
<p>«Da er du eneboer, Thera. Jeg sier ikke at du ikke er det. Men hør godt etter, så skal jeg forklare hvordan eneboerlivet blir fullkomment.»</p>
<p>«Ja vel, Mester.»</p>
<p>«Så hvordan blir eneboerlivet fullkomment, Thera? Det er når du ikke jager etter det svunne, ikke higer etter det uoppnådde, og har full kontroll over følelser og lidenskaper i forbindelse med du oppnår her og nå. Slik blir eneboerlivet fullkomment, Thera.»</p>
<p>Slik talte Mesteren. Deretter la han til:</p>
<blockquote class="gatha">
<p>«Den som overvinner alt, som er klok og forstår alt,<br>
som ikke blir hengende ved noe som helst,<br>
som slipper taket i alt og frir seg fra begjær,<br>
han vil jeg kalle en virkelig eneboer.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
