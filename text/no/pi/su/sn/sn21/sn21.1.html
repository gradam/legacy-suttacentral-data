<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn21.1">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om årsakssammenhenger</p>
<p class="subdivision">Samtaler med munker</p>
<h1>21.1. Moggallana den store</h1>
</div>
<p>Slik har jeg hørt det:</p>
<p>En gang da Mesteren holdt til i Anathapindikas park Jetalunden i Savatthi, henvendte Moggallana den store seg til munkene og sa:</p>
<p>«Munker!»</p>
<p>«Ja, min venn,» svarte munkene.</p>
<p>Moggallana sa:</p>
<p>«Mens jeg satt alene og mediterte, begynte jeg å tenke over hva ‘edel taushet’ egentlig betyr, mine venner. Da tenkte jeg følgende: ‘Når en munk har latt innledende og fastholdende tanker falle til ro, har funnet ro i sitt indre og konsentrerer seg på ett punkt, går han inn i den andre meditasjonstilstanden og opplever den lykken som fødes av denne, uten innledende eller fastholdende tanker, og hviler i denne. Dette kalles edel taushet.’</p>
<p>Dermed lot jeg innledende og fastholdende tanker falle til ro, fant ro i mitt indre, konsentrerte meg på ett punkt, gikk inn i den andre meditasjonstilstanden og opplevde den lykken som fødes av denne, uten innledende eller fastholdende tanker, og hvilte i denne. Men mens jeg gjorde dette, dukket det likevel opp tankeimpulser og identifikasjoner knyttet til innledende tanker.</p>
<p>Mesteren forsto hva som skjedde, så han sa til meg: ‘Moggallana! Moggallana! Ikke gi opp din edle taushet, brahman! Fortsett å praktisere edel taushet! Konsentrer sinnet i edel taushet!’</p>
<p>Så etter en stund tok jeg fatt på ny. Jeg lot innledende og fastholdende tanker falle til ro, fant ro i mitt indre, konsentrerte meg på ett punkt, gikk inn i den andre meditasjonstilstanden og opplevde den lykken som fødes av denne, uten innledende eller fastholdende tanker, og hvilte i denne. Så hvis noen sier at eleven har nådd fram til dyp innsikt etter å ha blitt oppmuntret av Mesteren, så kan dette med rette sies om meg.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
