<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn1.35">
<article>
<div class="hgroup">
<p class="division">Saṃyutta Nikaya 1</p>
<p>Samtaler med guder</p>
<h1>35. De irritable gudene</h1>
</div>
<p>Slik har jeg hørt det:</p>
<p>En gang da Mesteren oppholdt seg i Anathapindikas park Jetalunden i Savatthi, kom en stor flokk av irritable guder like før morgengry til parken. De lyste opp hele parken med sin stråleglans. Så gikk de bort til Mesteren og ble stående der i lufta. Mens de sto der, uttalte en av gudene dette verset:</p>
<blockquote class="gatha">
<p>«Hvis en mann påstår han er noe annet<br>
enn hva han egentlig er,<br>
spiser han sin mat som en tyv,<br>
en svindler og en juksemaker.<br>
Han bør gjøre som han sier<br>
og ikke skryte på seg noe han ikke har gjort.<br>
De vise vil gjennomskue ham<br>
som prøver å skryte på seg det han ikke har gjort.»</p>
</blockquote>
<p>Mesteren svarte:</p>
<blockquote class="gatha">
<p>«Bare prat eller lytting er ikke nok<br>
til å gjøre framskritt på den veien<br>
som de sterke og vise følger mot frigjøring,<br>
mens de mediterer seg fri fra Maras bindinger.<br>
Det er ikke slik de vise gjør<br>
når de har lært verden å kjenne.<br>
Når de vise ser hvordan det henger sammen,<br>
krysser de den klebrige verden<br>
og oppnår nibbana.»</p>
</blockquote>
<p>Da steg guden ned på marken, bøyde sitt hode for Mesterens føtter og sa:</p>
<p>«Vi har begått en overtredelse, Mester. Vi har vært så uvitende, dumme og tåpelige at vi trodde vi kunne fornærme Mesteren. Vær så snill å tilgi oss for dette, Mester, så skal det ikke gjenta seg!»</p>
<p>Mesteren bare smilte.</p>
<p>Da ble disse gudene enda mer irriterte og steg til værs. En av dem sa:</p>
<blockquote class="gatha">
<p>«Den som ikke gir tilgivelse<br>
til dem som bekjenner sine overtredelser,<br>
men fortsatt ruger på sitt sinne og ikke kan slippe det,<br>
han binder en knute av hat i sitt indre.</p>
<p>Hvis man ikke erkjenner overtredelsen<br>
og heller ikke kan slippe taket i den,<br>
tar hatet aldri slutt.<br>
Hvem har da en sunn holdning?</p>
<p>Hvem er det som ikke erkjenner overtredelsen?<br>
Hvem er det som ikke kan slippe taket i den?<br>
Hvem er det som ikke oppfører seg dumt?<br>
Hvem er alltid vis og oppmerksom?»</p>
</blockquote>
<p>Mesteren svarte:</p>
<blockquote class="gatha">
<p>«Han som har kommet fram til sannheten,<br>
den fullkomment oppvåknede,<br>
har medfølelse med alle levende vesener.</p>
<p>Han ser ingen overtredelser,<br>
så derfor kan han heller ikke slippe taket i dem.<br>
Han oppfører seg ikke dumt,<br>
men er alltid vis og oppmerksom.</p>
<p>Den som ikke gir tilgivelse<br>
til dem som bekjenner sine overtredelser,<br>
men fortsatt ruger på sitt sinne og ikke kan slippe det,<br>
han binder en knute av hat i sitt indre.<br>
Jeg har ingen glede av slikt hat,<br>
så jeg gir gjerne tilgivelse.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
