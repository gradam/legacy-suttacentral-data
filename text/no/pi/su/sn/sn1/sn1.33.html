<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn1.33">
<article>
<div class="hgroup">
<p class="division">Saṃyutta Nikaya 1</p>
<p>Samtaler med guder</p>
<h1>33. Velsignet</h1>
</div>
<p>Slik har jeg hørt det:</p>
<p>En gang da Mesteren oppholdt seg i Anathapindikas park Jetalunden i Savatthi, kom en stor flokk Satullapa-guder like før morgengry til parken. De lyste opp hele parken med sin stråleglans. Så gikk de bort til Mesteren og hilste høflig på ham. Mens de sto der, uttalte en av gudene dette verset:</p>
<blockquote class="gatha">
<p>«Det er en velsignelse å gi, min herre!<br>
Den som er gjerrig, og den som er tankeløs<br>
gir slett ikke noen gaver.<br>
Men den forstandige som ønsker gode resultater,<br>
gir gjerne gaver.»</p>
</blockquote>
<p>En annen av gudene sa:</p>
<blockquote class="gatha">
<p>«Det er en velsignelse å gi gaver, min herre!<br>
Det er godt å gi gaver, selv om man har lite.<br>
Noen gir av det lille de har,<br>
andre holder på sitt selv om de har mye.<br>
De som gir av det lille de har,<br>
regnes som likeverdige med dem som gir tusener.»</p>
</blockquote>
<p>En annen av gudene sa:</p>
<blockquote class="gatha">
<p>«Det er en velsignelse å gi gaver, min herre!<br>
Det er godt å gi gaver, selv om man har lite.<br>
Det er godt å gi gaver ut fra tillit.<br>
Det sies at det å gi gaver er som å gå i krigen,<br>
der noen få gode menn kan beseire en stor skare.<br>
Selv om man gir lite, så vil det føre til glede<br>
dersom man gir gaver ut fra tillit.»</p>
</blockquote>
<p>En annen av gudene sa:</p>
<blockquote class="gatha">
<p>«Det er en velsignelse å gi gaver, min herre!<br>
Det er godt å gi gaver, selv om man har lite.<br>
Det er godt å gi gaver ut fra tillit.<br>
Det er godt å gi av det man rettmessig har ervervet seg.<br>
Den som gir av det man rettmessig har ervervet seg,<br>
av det man har vunnet med flid og eget arbeid,<br>
krysser dødens elv og kommer til himmelen.»</p>
</blockquote>
<p>En annen av gudene sa:</p>
<blockquote class="gatha">
<p>«Det er en velsignelse å gi gaver, min herre!<br>
Det er godt å gi gaver, selv om man har lite.<br>
Det er godt å gi gaver ut fra tillit.<br>
Det er godt å gi av det man rettmessig har ervervet seg.<br>
Det er godt å tenke seg om før man gir gaver,<br>
for Mesteren roser dem som gir med omtanke,<br>
som gir til dem som fortjener det her i verden.<br>
Disse gavene bærer store frukter.<br>
De er som frø som blir sådd i god jord.»</p>
</blockquote>
<p>En annen av gudene sa:</p>
<blockquote class="gatha">
<p>«Det er en velsignelse å gi gaver, min herre!<br>
Det er godt å gi gaver, selv om man har lite.<br>
Det er godt å gi gaver ut fra tillit.<br>
Det er godt å gi av det man rettmessig har ervervet seg.<br>
Det er godt å tenke seg om før man gir gaver,<br>
og det er godt å vise selvbeherskelse overfor andre.<br>
Den som ferdes uten å skade noen,<br>
som respekterer andre og ikke gjør noe vondt,<br>
høster ros for sin beskjedenhet, noe helten ikke gjør.<br>
Frykt for kritikk gjør at gode mennesker ikke gjør noe vondt.»</p>
</blockquote>
<p>En annen av gudene sa:</p>
<p>«Hvilket av disse versene var best, Mester?»</p>
<p>«Alle versene var gode. Men hør nå på mitt vers:</p>
<blockquote class="gatha">
<p>Mange gleder seg over gaver og tillit,<br>
men ord om læren er bedre enn gaver.<br>
I gamle dager og lenge før det igjen<br>
oppnådde gode mennesker nibbana gjennom visdom.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
