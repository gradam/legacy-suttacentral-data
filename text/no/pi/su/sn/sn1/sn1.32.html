<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn1.32">
<article>
<div class="hgroup">
<p class="division">Saṃyutta Nikaya 1</p>
<p>Samtaler med guder</p>
<h1>32. Gjerrighet</h1>
</div>
<p>Slik har jeg hørt det:</p>
<p>En gang da Mesteren oppholdt seg i Anathapindikas park Jetalunden i Savatthi, kom en stor flokk Satullapa-guder like før morgengry til parken. De lyste opp hele parken med sin stråleglans. Så gikk de bort til Mesteren og hilste høflig på ham. Mens de sto der, uttalte en av gudene dette verset:</p>
<blockquote class="gatha">
<p>«Gjerrigknarken og den tankeløse<br>
gir ikke noen gaver.<br>
Den som vil se gode resultater,<br>
bør være fornuftig og gi gaver.»</p>
</blockquote>
<p>En annen av gudene sa:</p>
<blockquote class="gatha">
<p>«Det som gjerrigknarken er redd for<br>
og som gjør at han ikke vil gi noe,<br>
nettopp det er den faren han utsetter seg for:<br>
Sult og tørst er hva gjerrigknarken er redd for.</p>
<p>Men det er nettopp dette som rammer den tosken<br>
enten i denne verden eller en annen verden.</p>
<p>Derfor bør han fordrive sin gjerrighet<br>
og gi gaver, slik at gaven kan rense ham.<br>
Da vil han med egne hender gjøre noe godt<br>
som kan gi ham et godt grunnlag i den andre verden.»</p>
</blockquote>
<p>En annen av gudene sa:</p>
<blockquote class="gatha">
<p>«De som vandrer veien i godt selskap<br>
og deler det lille de har,<br>
de forsvinner ikke blant de døde,<br>
det er en evig lov.</p>
<p>Noen gir av det lille de har,<br>
andre holder på sitt selv om de har mye.<br>
De som gir av det lille de har,<br>
regnes som likeverdige med dem som gir tusener.»</p>
</blockquote>
<p>En annen av gudene sa:</p>
<blockquote class="gatha">
<p>«Det er vanskelig for giveren å gi en gave,<br>
ja, slike gjerninger er vanskelige å utføre.<br>
Dårlige mennesker har vondt for å bedre seg,<br>
for det er vanskelig å følge de godes praksis.</p>
<p>Derfor venter forskjellige resultater<br>
på gode og dårlige mennesker.<br>
Dårlige mennesker havner i helvete,<br>
mens de gode kommer til himmelen.»</p>
</blockquote>
<p>En annen av gudene sa:</p>
<p>«Hvilket av disse versene var best, Mester?»<br></p>
<p>«Alle versene var gode. Men hør nå på mitt vers:<br></p>
<blockquote class="gatha">
<p>«Den som eier hundretusener<br>
og som gir noen tusen av dette,<br>
er ikke verd en brøkdel av ham<br>
som lever i samsvar med læren,</p>
<p>selv om han lever fra hånd til munn<br>
og deler det han har med sin hustru,<br>
men som likevel gir av det lille han har.»</p>
</blockquote>
<p>En annen av gudene sa:</p>
<blockquote class="gatha">
<p>«Hvorfor er ikke en slik storslagen ofring<br>
likeverdig med gaven fra et godt menneske?<br>
Hvorfor er ikke en gave på tusen<br>
fra den som eier hundretusener<br>
verd en brøkdel av det den fattige gir?»</p>
</blockquote>
<p>Mesteren svarte:</p>
<blockquote class="gatha">
<p>«Noen gir gaver selv om de oppfører seg dårlig.<br>
De slår og dreper, og etterpå gir de trøst.<br>
Slike gaver hefter det tårer ot smerte ved.</p>
<p>De er ikke verd en brøkdel<br>
av det et godt menneske gir.<br>
Derfor er ikke en gave på tusen<br>
fra den som eier hundretusener<br>
verd en brøkdel av det den fattige gir.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
