<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn1.34">
<article>
<div class="hgroup">
<p class="division">Saṃyutta Nikaya 1</p>
<p>Samtaler med guder</p>
<h1>34. De er ikke permanente</h1>
</div>
<p>Slik har jeg hørt det:</p>
<p>En gang da Mesteren oppholdt seg i Anathapindikas park Jetalunden i Savatthi, kom en stor flokk Satullapa-guder like før morgengry til parken. De lyste opp hele parken med sin stråleglans. Så gikk de bort til Mesteren og hilste høflig på ham. Mens de sto der, uttalte en av gudene disse versene:</p>
<blockquote class="gatha">
<p>«De sansenytelsene vi skaper oss, er ikke permanente.<br>
De er til stede, de nytelsene vi binder oss til<br>
mens vi i ørska tror de vil gjenta seg.<br>
Men vi møter døden uten å møte nytelsene igjen.</p>
<p>Sorger fødes av begjær, smerte fødes av begjær.<br>
Når begjæret blir fordrevet, forsvinner sorgene.<br>
Når begjæret blir fordrevet, forsvinner også smerten.<br>
Nytelsene kommer ikke av den fargerike verden.<br>
Nytelsene kommer fra dine egne ønsker.</p>
<p>La verden være så fargerik den vil.<br>
De vise fordriver uansett sitt begjær.<br>
Vær ikke sint, og gi avkall på stolthet<br>
gå rolig forbi alt som binder.</p>
<p>Lidelsen kommer aldri til den<br>
som ikke henger ved objekt og subjekt.<br>
Han har fridd seg fra klassifiseringer<br>
og lagt stoltheten bak seg,<br>
og skåret over båndene, glad og uten lengsler.<br>
Guder og mennesker leter etter ham her og der,<br>
men finner ham ikke, verken i himmelen eller andre steder.»</p>
</blockquote>
<p>Munken Mogharaja sa:</p>
<p>Hvis verken guder eller mennesker kan finne ham,<br>
verken her eller der, den fremste av mennesker,<br>
han som har nådd målet,<br>
er det fordi han har funnet frihet.<br>
Skal vi også rose dem som lovpriser ham?</p>
<p>Mesteren sa:</p>
<blockquote class="gatha">
<p>«Ja, de fortjener også ros, munk,<br>
de som lovpriser ham som har funnet frihet.<br>
De som forstår læren, foretar undersøkelser<br>
og gir deretter avkall. De blir også<br>
fri fra alle bindinger, munk.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
