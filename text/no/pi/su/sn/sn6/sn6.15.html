<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn6.15">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Brahma</p>
<h1>6.15. Det endelige nibbana</h1>
</div>
<p>En gang da Mesteren var i mallaenes salalund Upavattana i Kusinara, var tiden inne for å gå inn i det endelige nibbana. Mesteren vendte seg til munkene og sa:<br>
&quot;Nåvel, munker! Da vil jeg si dere er at alle betingede fenomener er forgjengelige. Vær energiske, så kommer dere til å nå målet!&quot;</p>
<p>Dette var Mesterens siste ord.</p>
<p>Så gikk Mesteren inn i første meditasjonstilstand. Han kom ut av denne og gikk inn i andre, videre til tredje og fjerde meditasjonstilstand. Da han kom ut av denne gikk han inn på det uendelige rommets plan, videre til den uendelige bevissthetens plan og til intethetens plan. Fra dette gikk han inn på verken-bevissthet-eller ubevissthet-planet, og fra dette inn i den tilstand der alle bevisste prosesser stanser.</p>
<p>Så gikk Mesteren ut av den tilstanden der alle bevisste prosesser stanser og inn på verken-bevissthet-eller ubevissthet-planet, videre via intethetens plan, den uendelige bevissthets plan til det uendelige roms plan. Derfra gikk han over i fjerde meditasjonstilstand og videre gjennom tredje og andre ned til første meditasjonstilstand igjen. Derfra gikk han igjen inn i andre meditasjonstilstand, derfra til tredje og derfra igjen til fjerde meditasjonstilstand. Så døde han.</p>
<p>I samme øyeblikk som Mesteren døde, uttalte Brahma Sahampati dette verset:  </p>
<blockquote class="gatha"><p>&quot;Alle som lever i denne verden,<br>
 må dø og legges i graven,<br>
 slik også den uforlignelige læreren,<br>
 han som har nådd fram til sannhet,<br>
 den store Buddha, er død.&quot; </p></blockquote>
<p>I samme øyeblikk som Mesteren døde, uttalte Sakka, gudenes konge, dette verset:  </p>
<blockquote class="gatha"><p>&quot;Alt som er sammensatt, er forgjengelig,<br>
 dets natur er å oppstå og gå til grunne,<br>
 oppstå og gå til grunne – <br>
 det er godt å finne fred.&quot;</p></blockquote>
<p>I samme øyeblikk som Mesteren døde, uttalte Ananda dette verset:  </p>
<blockquote class="gatha"><p>&quot;Det var et gripende<br>
 og fryktelig øyeblikk<br>
 da Buddha, den beste<br>
 av alle, gikk bort.&quot; </p></blockquote>
<p>I samme øyeblikk som Mesteren døde, uttalte munken Anuruddha disse versene:  </p>
<blockquote class="gatha"><p>&quot;Han puster ikke mer.<br>
 Vismannen er gått bort.<br>
 Med ro i sinnet er han gått inn<br>
 i den dype fred.  </p>
<p>Han tålte smertene<br>
 uten å la det gå inn på seg.<br>
 Nå har den strålendes sinn<br>
 funnet nibbanas frihet.&quot;</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
