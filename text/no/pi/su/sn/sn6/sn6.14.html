<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn6.14">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler med Brahma</p>
<h1>6.14 Arunavati</h1>
</div>
<p>Slik har jeg hørt det:</p>
<p>En gang da Mesteren var i Savatthi, henvendte han seg til munkene og sa:</p>
<p>&quot;Munker!&quot;</p>
<p>&quot;Ja, Mester,&quot; svarte munkene.</p>
<p>Mesteren sa:</p>
<p>&quot;Det var en gang en konge som het Arunava, munker. Hovedstaden i riket hans het Arunavati, og i nærheten av denne oppholdt det seg en arahant, en fullkomment oppvåknet Mester som het Sikhi. De to fremste elevene hans var Abhibhu og Sambhava. </p>
<p>En dag sa arahanten, den fullkomment oppvåknede Mester Sikhi til munken Abhibhu:</p>
<p>‘Kom, brahman, så drar vi til en brahma-verden. Vi rekker det før det er tid for mat.'</p>
<p>‘Ja vel, Mester,' svarte Abhibhu, og like raskt som en kraftig mann bøyer eller strekker ut armen, forsvant de fra Arunavati og kom til syne i den brahma-verdenen. Og arahanten, den fullkomment oppvåknede Mester Sikhi sa til munken Abhibhu:</p>
<p>‘Kan du gi Brahma og følgesvennene hans undervisning i læren, Abhibhu?'</p>
<p>‘Det kan jeg, Mester,' svarte Abhibhu, og dermed  underviste, gledet, oppmuntret og inspirerte han Brahma og alle følgesvennene hans med ord om læren. Men da ble de sinte og irriterte, og de sa:</p>
<p>‘Dette var da temmelig spesielt! Hvordan kan denne eleven gi undervisning i læren når læreren hans er til stede?'</p>
 <p>Mester Sikhi vendte seg mot munken Abhibhu og sa:</p>
<p>‘De ble sinte og irriterte over at en munk ga dem undervisning. Kanskje du skulle gi dem noe mer å tenke på?'</p>
<p>‘Det skal jeg, Mester,' svarte Abhibhu. Dermed fortsatte han å gi undervisning i læren. Noen ganger lot han hele kroppen være synlig, andre ganger lot han hele kroppen bli usynlig. Noen ganger lot han overkroppen være synlig mens underkroppen ble usynlig, og noen ganger lot han underkroppen være synlig mens overkroppen ble usynlig. Brahma og alle følgesvennene hans ble slått av forundring og sa:</p>
<p>‘Forbløffende! Denne munken har sannelig store og forunderlige krefter!'</p>
<p>Da sa munken Abhibhu til Mester Sikhi:</p>
<p>‘Jeg kan gjøre mine ord hørt i alle de tusen verdenssystemene her i brahma-verdenen med en stemme som om jeg talte i munkeforsamlingen, Mester.'</p>
<p>‘Så gjør det, brahman.'</p>
<p>‘Ja vel, Mester,' svarte Abhibhu, og uttalte disse versene mens han sto der i brahmaverdenen: </p>
<blockquote class="gatha"><p>‘Kom igjen! Ta fatt!<br>
Slutt dere til den oppvåknedes budskap!<br>
Rist dødens hær av dere, slik elefanten<br>
fillerister ei stråhytte!</p>
<p>Den som praktiserer iherdig<br>
denne læren og treningsdisiplinen,<br>
legger fødselenes kretsløp bak seg<br>
og skal gjøre ende på all lidelse!' </p></blockquote>
<p>Da arahanten, den fullkomment oppvåknede Mester Sikhi og munken Abhibhu på denne måten hadde gitt Brahma og hans følge noe å tenke på, forsvant de fra brahma-verdenen like raskt som en kraftig mann bøyer eller strekker ut armen, og kom til syne i Arunavati. Arahanten, den fullkomment oppvåknede Mester Sikhi, henvendte seg til munkene der og sa:</p>
<p>‘Kunne dere høre de versene Abhibhu uttalte mens han var i brahma-verdene, munker?'</p>
<p>‘Ja, Mester. Vi hørte dem.'</p>
<p>‘Og hvordan var de versene Abhibhu uttalte i brahma-verdenen, munker?'</p>
<p>‘De var slik, Mester: </p>
<blockquote class="gatha"><p>‘Kom igjen! Ta fatt!<br>
Slutt dere til den oppvåknedes budskap!<br>
Rist dødens hær av dere, slik elefanten<br>
fillerister ei stråhytte!</p>
<p>Den som praktiserer iherdig<br>
denne læren og treningsdisiplinen,<br>
legger fødselenes kretsløp bak seg<br>
og skal gjøre ende på all lidelse!' </p></blockquote>
<p>‘Det var bra, munker, det var bra! Dere hørte virkelig de versene Abhibhu uttalte mens han var i brahma-verdenen!'&quot;</p>
<p>Slik talte Mesteren, og munkene gledet seg over Mesterens ord.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
