<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn6.4">
<article>
<div class="hgroup">
<p class="division">Tekster fordelt etter tema</p>
<p>Kapitlet med vers</p>
<p>Samtaler med Brahma</p>
<h1>6.4. Baka Brahma</h1>
</div>
<p>Slik har jeg hørt det:</p>
<p>En gang da Mesteren oppholdt seg i Anathapindikas park Jetalunden i Savatthi, hadde Baka Brahma fått følgende feilaktige oppfatning:</p>
<p>&quot;Dette er uforgjengelig, dette er varig, dette er evig, dette er fullkomment, dette kommer ikke til å gå til grunne, dette blir ikke født, det dør ikke, det eldes ikke, det verken oppstår eller går til grunne, og utenom dette finnes det ingen frigjøring.&quot;</p>
<p>Mesteren forsto hva Baka Brahma tenkte på, og like raskt som en kraftig mann bøyer eller strekker ut armen, forsvant han fra Jetalunden og kom til syne i Brahmas himmel. Baka Brahma fikk se at han kom, og sa:</p>
<p>&quot;Kom hit, min herre! Velkommen skal du være, min herre, det er lenge siden du har vært her. Dette er uforgjengelig, min herre, dette er varig, dette er evig, dette er fullkomment, dette kommer ikke til å gå til grunne, dette blir ikke født, det dør ikke, det eldes ikke, det verken oppstår eller går til grunne, og utenom dette finnes det ingen frigjøring.&quot;</p>
<p>Mesteren svarte:</p>
<p>&quot;Du sitter sannelig dypt forankret i uvitenheten, Baka Brahma. Hvordan i all verden kan du si at det forgjengelige er uforgjengelig? At det som er uvarig, er varig? At det som ikke er evig, er evig? At det som ikke er fullkomment, er fullkomment? At det som kommer til å gå til grunne, ikke kommer til å gå til grunne? Hvordan kan du si om det som blir født, dør, eldes, oppstår og går til grunne, at det ikke blir født, ikke dør, ikke eldes, ikke oppstår og ikke går til grunne? Og hvordan kan du si at det ikke finnes noen frigjøring utenom dette, når det faktisk finnes en frigjøring utenom dette?&quot;</p>
<p>Baka Brahma sa: </p>
<blockquote class="gatha"><p>&quot;Vi er syttito herskere i gudeverdenen,<br>
og hit har vi kommet som følge <br>
av våre gode gjerninger, Gotama.<br>
Vi har lagt bak oss fødsel og alderdom<br>
og nådd den høyeste eksistens<br>
fordi vi kjenner Vedaene,<br>
og utallige mennesker tilber oss.&quot;</p></blockquote>
<p>Mesteren svarte:</p>
<blockquote class="gatha"><p>&quot;Dette livet er kort og slett ikke langt,<br>
selv om du mener du lever lenge, Baka.<br>
Jeg vet du har igjen hundre tusen<br>
myriader av år å leve, Brahma.&quot;</p></blockquote>
<p>Baka sa:</p>
<blockquote class="gatha"><p>&quot;Mitt blikk er rettet mot det uendelige, Mester.<br>
Jeg har lagt bak meg fødsel, alderdom og sorg.<br>
Hvilke løfter har jeg avgitt og hvilken praksis<br>
har jeg tidligere utført?<br>
Fortell meg dette, slik at jeg kan vite det!&quot;</p></blockquote>
<p>Mesteren:</p>
<blockquote class="gatha"><p>&quot;Du har gitt drikke til mange som var tørste,<br>
og reddet mange som var utmattet av heten.<br>
Dette er de løfter du har avgitt og den praksis<br>
du tidligere har utført.<br>
Dette husket jeg da jeg våknet fra søvnen.</p>
<p>Da folket ved bredden av Antilope-elven ble tatt til fange,<br>
befridde du de fangene som ble ført bort.<br>
Dette er de løfter du har avgitt og den praksis<br>
du tidligere har utført.<br>
Dette husket jeg da jeg våknet fra søvnen.</p>
<p>Da et skip på Ganges ble erobret<br>
av et monster som ville sluke mannskapet,<br>
gikk du kraftig til angrep og satte dem fri.<br>
Dette er de løfter du har avgitt og den praksis<br>
du tidligere har utført.<br>
Dette husket jeg da jeg våknet fra søvnen.</p>
<p>En gang het jeg Kappa og var din elev.<br>
Du mente han var klok og intelligent.<br>
Dette er de løfter du har avgitt og den praksis<br>
du tidligere har utført.<br>
Dette husket jeg da jeg våknet fra søvnen.&quot;</p></blockquote>
<p>Baka:</p>
<blockquote class="gatha"><p>&quot;Du kjenner sannelig mitt liv!<br>
Og du kjenner andre, for du er oppvåknet!<br>
Og din flammende stråleglans<br>
lyser opp hele Brahmas verden!&quot;</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
