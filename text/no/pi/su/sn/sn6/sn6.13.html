<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn6.13">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Brahma</p>
<h1>6.13. Andhakavinda</h1>
</div>
<p>En gang da Mesteren var i Magadha, holdt han til i Andhakavinda. Han satt ute under åpen himmel i nattemørket, og det falt noen regndråper på ham. Da kom Brahma Sahampati og lyste opp hele Andhakavinda med sin stråleglans. Han gikk bort til Mesteren, hilste høflig på ham og ble stående ved siden av ham. Så uttalte han disse versene: </p>
<blockquote class="gatha"><p>&quot;Bo ensomt, langt fra andre folk,<br>
gjør deg fri fra alt som binder.<br>
Om du så ikke er tilfreds,<br>
bo blant munker – finn fred hos dem.</p>
<p>Gå fra hus til hus og motta mat,<br>
klok, oppmerksom og med kontroll over sansene.<br>
Bo ensomt, langt fra andre folk,<br>
fri fra frykt og uten redsel.</p>
<p>Sett deg ned uten å være redd<br>
der natten er som mørkest,<br>
der det kryper farlige slanger,<br>
der lynene glimter og tordenen ruller.</p>
<p>Dette er noe jeg virkelig har sett,<br>
jeg baserer meg ikke på rykter og prat.<br>
Da en enkelt mann fortalte sannheten,<br>
kom tusener seg fri fra dødens velde.</p>
<p>Og mer enn fem hundre elever,<br>
ja ti ganger så mange og ti ganger dem igjen,<br>
har alle gått ut i strømmen<br>
og lagt dyriske tendenser bak seg.</p>
<p>Når det gjelder alle de andre<br>
som har opparbeidet seg gode gjerninger,<br>
vil jeg ikke engang prøve å telle dem.<br>
Jeg vil jo ikke bli mistenkt for løgn.&quot;</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
