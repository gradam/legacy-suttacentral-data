<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn25.2">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Samtaler om å begi seg inn på de gode menneskenes domene</p>
<h1>25.2. Synlige former</h1>
</div>
<p>En gang da Mesteren holdt til i Savatthi, sa han:</p>
<p>«Synlige former er uvarige, munker. De kommer til å forandre seg og bli annerledes. Lyder er uvarige. De kommer til å forandre seg og bli annerledes. Dufter er uvarige. De kommer til å forandre seg og bli annerledes. Smaksinntrykk er uvarige. De kommer til å forandre seg og bli annerledes. Berøringer er uvarige. De kommer til å forandre seg og bli annerledes. Tanker er uvarige. De kommer til å forandre seg og bli annerledes.</p>
<p>Den som har tillit til denne læren og som praktiserer den, kalles en som følger opp det han har tillit til. Han har gitt seg inn på veien til fullkommenhet, han har begitt seg inn på de gode menneskenes domene og forlatt vanlige menneskers domene, og han er ute av stand til å begå slike handlinger som fører til gjenfødelse i helvete, som dyr eller som spøkelse. Han er ute av stand til å dø før han har realisert frukten av å gå ut i strømmen.</p>
<p>Den som har visdom nok til å oppnå en viss forståelse av disse sannhetene, kalles en som følger opp sannheten. Han har gitt seg inn på veien til fullkommenhet, han har begitt seg inn på de gode menneskenes domene og forlatt vanlige menneskers domene, og han er ute av stand til å begå slike handlinger som fører til gjenfødelse i helvete, som dyr eller som spøkelse. Han er ute av stand til å dø før han har realisert frukten av å gå ut i strømmen.</p>
<p>Den som forstår og ser sannheten på denne måten, kalles en som har gått ut i strømmen, munker. Han er ute av stand til å falle tilbake, og er på sikker vei mot oppvåkningen.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
