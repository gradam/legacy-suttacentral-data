<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn10.8">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med yakkhaer</p>
<h1>10.8. Sudatta</h1>
</div>
<p>En gang da Mesteren var i Rajagaha, holdt han til i den svale lunden. Akkurat da var den rike borgeren Anathapindika i Rajagaha i forbindelse med noen forretninger. Anathapindika fikk høre at det skulle ha stått fram en mann som var oppvåknet, og straks ville han besøke Mesteren. Men så innså han at det var for sent på dagen til å besøke Mesteren, så han bestemte seg for å gå neste dag. Dette tenkte han på da han gikk og la seg. Tre ganger i løpet av natten våknet han og syntes det begynte å lysne. </p>
<p>Deretter gikk Anathapindika til inngangen til den svale lunden, og porten ble åpnet av usynlige ånder. Men idet han kom ut av byen, syntes han lyset forsvant og det ble mørkt, så han ble redd og fikk gåsehud av skrekk. Han ville aller helst snu og gå tilbake igjen. Da sa den usynlige yakkhaen Sivaka: </p>
<blockquote class="gatha"><p>«Hundre elefanter, hundre hester,<br>
hundre vogner forspent med muldyr,<br>
hundre tusen jomfruer med juveler og ringer,<br>
er ikke verd en brøkdel av et videre skritt.</p>
<p>Gå videre, borger! Gå videre!<br>
Det er bedre for deg å fortsette<br>
enn å vende om og gå tilbake.» </p></blockquote>
<p>Da letnet mørket for Anathapindika. Det ble lyst så han kunne se igjen, og redselen forlot ham. Men så ble det mørkt igjen, lyset forsvant, og han fikk gåsehud av skrekk. Han ville aller helst snu og gå tilbake igjen. Da gjentok den usynlige yakkhaen Sivaka: </p>
<blockquote class="gatha"><p>«Hundre elefanter, hundre hester,<br>
hundre vogner forspent med muldyr,<br>
hundre tusen jomfruer med juveler og ringer,<br>
er ikke verd en brøkdel av et videre skritt.</p>
<p>Gå videre, borger! Gå videre!<br>
Det er bedre for deg å fortsette<br>
enn å vende om og gå tilbake.» </p></blockquote>
<p>Da letnet mørket for Anathapindika. Det ble lyst så han kunne se igjen, og redselen forlot ham. Men så ble det mørkt for tredje gang, lyset forsvant, og han fikk gåsehud av skrekk. Han ville aller helst snu og gå tilbake igjen. Da gjentok den usynlige yakkhaen Sivaka: </p>
<blockquote class="gatha"><p>«Hundre elefanter, hundre hester,<br>
hundre vogner forspent med muldyr,<br>
hundre tusen jomfruer med juveler og ringer,<br>
er ikke verd en brøkdel av et videre skritt.</p>
<p>Gå videre, borger! Gå videre!<br>
Det er bedre for deg å fortsette<br>
enn å vende om og gå tilbake.»</p></blockquote>
<p>Da letnet mørket for Anathapindika. Det ble lyst så han kunne se igjen, og redselen forlot ham. Han gikk inn i den svale lunden og gikk bort til Mesteren. Da hadde Mesteren nettopp stått opp og gikk og praktiserte gående meditasjon. Han fikk se Anathapindika komme gående, gikk ned fra vandrebanen sin, satte seg på en sitteplass som sto klar for ham og sa:</p>
<p>«Velkommen, Sudatta!»</p>
<p>Anathapindika ble glad og overrasket over at Mesteren kjente det virkelige navnet hans. Han bøyde seg til marken for Mesterens føtter og sa:</p>
<p>«Har du sovet godt i natt, Mester?»</p>
<p>Mesteren svarte: </p>
<blockquote class="gatha"><p>«En brahman som har nådd det endelige nibbana,<br>
sover alltid godt! For det hefter ikke lenger<br>
noen sanselighet ved ham. Han har kjølt seg ned<br>
og er fri fra enhver involvering.</p>
<p>Når alle bindinger er skåret over<br>
og alle sorger er fordrevet fra hjertet,<br>
da sover den fredelige godt,<br>
siden han har funnet fred i sinnet.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
