<!DOCTYPE html>
<html>
<head>
<meta charset="utf8">
<meta author="Based on the edition by F. Bernhard">
<title></title>
</head>
<body><div id="text" lang="sa">
<div id="toc"></div>
<section class="sutta" id="uv31">
<article>
<div class="hgroup">
<p class="division">Udānavarga</p>
<h1>Cittavarga</h1>
</div>
<blockquote class="gatha">
<p><a class="uv" id="31.1"></a>durnigrahasya laghuno<br>
yatrakāmanipātinaḥ |<br>
cittasya damanaṃ sādhu<br>
cittaṃ dāntaṃ sukhāvaham <span class="gatha-number">|| 1</span></p>
<p><a class="uv" id="31.2"></a><a class="dp">34</a>vārijo vā sthale kṣipta<br>
okād oghāt samuddhṛta<span class="supplied">ḥ</span> |<br>
parispandati vai cittaṃ<br>
māradheyaṃ prahātavai <span class="gatha-number">|| 2</span></p>
<p><a class="uv" id="31.3"></a>pṛthag vidhavate cittaṃ<br>
sūryasyeva hi raśmayaḥ |<br>
tat paṇḍito vārayati<br>
hy aṅkuśenaiva kuñjaram <span class="gatha-number">|| 3</span></p>
<p><a class="uv" id="31.4"></a>bhrūṇadheyam idaṃ cittaṃ<br>
niḥsāram anidarśanam |<br>
sadainam anuśāsāmi<br>
mā me ’narthāya niścaret <span class="gatha-number">|| 4</span></p>
<p><a class="uv" id="31.5"></a>idaṃ purā cittam acāri cārikāṃ<br>
yenecchakaṃ yena kāmaṃ yatheṣṭam |<br>
tat saṃnigṛhṇāmi hi yoniśas tv idaṃ<br>
nāgaṃ prabhinnaṃ hi yathāṅkuśena <span class="gatha-number">|| 5</span></p>
<p><a class="uv" id="31.6"></a>anekaṃ jātisaṃsāraṃ<br>
saṃdhāvitvā punaḥ punaḥ |<br>
gṛhakārakaiṣamāṇas tvaṃ<br>
duhkhā jāti<span class="supplied">ḥ</span> punaḥ punaḥ <span class="gatha-number">|| 6</span></p>
<p><a class="uv" id="31.7"></a>gṛhakāraka dṛṣṭo ’si<br>
na punar gehaṃ kariṣyasi |<br>
sarve te pārśukā bhagnā<br>
gṛhakūṭaṃ visaṃskṛtam |<br>
visaṃskāragate citte<br>
ihaiva kṣayam adhyagāḥ <span class="gatha-number">|| 7</span></p>
<p><a class="uv" id="31.8"></a>spandanaṃ capalaṃ cittaṃ<br>
durakṣyaṃ durnivāraṇam |<br>
ṛjuṃ karoti medhāvī<br>
iṣukāra iva tejasā <span class="gatha-number">|| 8</span></p>
<p><a class="uv" id="31.8A"></a><span class="supplied">dūraṃgamam ekacaram</span><br>
<span class="supplied">aśarīram guhāśayam</span> |<br>
<span class="supplied">ye cittaṃ damayisyanti</span><br>
<span class="supplied">vimokṣyante mahābhayāt</span> <span class="gatha-number">|| 8A</span></p>
<p><a class="uv" id="31.9"></a>na dveṣī dveṣiṇaḥ kuryād<br>
vairī vā vairiṇo hitam |<br>
mithyāpraṇihitaṃ cittaṃ<br>
yat kuryād ātmanātmanaḥ <span class="gatha-number">|| 9</span></p>
<p><a class="uv" id="31.10"></a>na taṃ mātā pitā vāpi<br>
kuryāj jñātis tathāparaḥ |<br>
samyakpraṇihitaṃ cittaṃ<br>
yat kuryād dhitam ātmanaḥ <span class="gatha-number">|| 10</span></p>
<p><a class="uv" id="31.11"></a>yathā hy agāraṃ ducchannaṃ<br>
vṛṣṭiḥ samatibhindati |<br>
evaṃ hy abhāvitaṃ cittaṃ<br>
rāgaḥ samatibhindati <span class="gatha-number">|| 11</span></p>
<p><a class="uv" id="31.12"></a>yathā hy agāraṃ ducchannaṃ<br>
vṛṣṭiḥ samatibhindati |<br>
evaṃ hy abhāvitaṃ cittaṃ<br>
dveṣaḥ samatibhindati <span class="gatha-number">|| 12</span></p>
<p><a class="uv" id="31.13"></a><span class="supplied">ya</span>thā hy agāraṃ ducchannaṃ<br>
vṛṣṭiḥ samatibhindati |<br>
evaṃ hy abhāvitaṃ cittaṃ<br>
mohaḥ samatibhindati <span class="gatha-number">|| 13</span></p>
<p><a class="uv" id="31.14"></a>yathā hy agāraṃ ducchannaṃ<br>
vṛṣṭiḥ samatibhindati |<br>
evaṃ hy abhāvitaṃ cittaṃ<br>
mānaḥ samatibhindati <span class="gatha-number">|| 14</span></p>
<p><a class="uv" id="31.15"></a>yathā hy agāraṃ ducchannaṃ<br>
vṛṣṭiḥ samatibhindati |<br>
evaṃ hy abhāvitaṃ cittaṃ<br>
lobhaḥ samatibhindati <span class="gatha-number">|| 15</span></p>
<p><a class="uv" id="31.16"></a>yathā hy agāraṃ ducchannaṃ<br>
vṛṣṭiḥ samatibhindati |<br>
evaṃ hy abhāvitaṃ cittaṃ<br>
tṛṣṇā samatibhindati <span class="gatha-number">|| 16</span></p>
<p><a class="uv" id="31.17"></a><a class="dp">14</a>yathā hy agāraṃ succhannaṃ<br>
vṛṣṭir na vyatibhindati |<br>
evaṃ subhāvitaṃ cittaṃ<br>
rāgo na vyatibhindati <span class="gatha-number">|| 17</span></p>
<p><a class="uv" id="31.18"></a>yathā hy agāraṃ succhannaṃ<br>
vrṣṭir na vyatibhindati |<br>
evaṃ subhāvitaṃ cittaṃ<br>
dveṣo na vyatibhindati <span class="gatha-number">|| 18</span></p>
<p><a class="uv" id="31.19"></a>yathā hy agāraṃ succhannaṃ<br>
vṛṣṭir na vyatibhindati |<br>
evaṃ subhāvitaṃ cittaṃ<br>
moho na vyatibhindati <span class="gatha-number">|| 19</span></p>
<p><a class="uv" id="31.20"></a>yathā hy agāraṃ succhannaṃ<br>
vṛṣṭir na vyatibhindati |<br>
evam subhāvitaṃ cittaṃ<br>
māno na vyatibhindati <span class="gatha-number">|| 20</span></p>
<p><a class="uv" id="31.21"></a>yathā hy agāraṃ succhannaṃ<br>
vṛṣṭir na vyatibhindati |<br>
evam subhāvitaṃ cittaṃ<br>
lobho na vyatibhindati <span class="gatha-number">|| 21</span></p>
<p><a class="uv" id="31.22"></a>yathā hy agāraṃ succhannaṃ<br>
vṛṣṭir na vyatibhindati |<br>
evaṃ subhāvitaṃ cittaṃ<br>
tṛṣṇā na vyatibhindati <span class="gatha-number">|| 22</span></p>
<p><a class="uv" id="31.23"></a>manaḥpurvaṅgamā dharmā<br>
manaḥśreṣṭhā manojavā<span class="supplied">ḥ</span> |<br>
manasā hi praduṣṭena<br>
bhāṣate vā karoti vā |<br>
tatas taṃ duḥkham anveti<br>
cakraṃ vā vahataḥ padam <span class="gatha-number">|| 23</span></p>
<p><a class="uv" id="31.24"></a>manaḥpurvaṅgamā dharmā<br>
manaḥśreṣṭhā manojavāḥ |<br>
manasā hi prasannena<br>
bhāṣate vā karoti vā |<br>
tatas taṃ sukham anveti<br>
cchāy<span class="supplied">ā</span> vā hy anugāminī <span class="gatha-number">|| 24</span></p>
<p><a class="uv" id="31.25"></a>nāprasannena cittena<br>
duṣṭena kṣubhitena vā |<br>
dharmo hi śakyam ājñātuṃ<br>
saṃrambhabahulena vā <span class="gatha-number">|| 25</span></p>
<p><a class="uv" id="31.26"></a>vinīya yas tu saṃrambham<br>
aprasādaṃ ca cetasā |<br>
āghātaṃ caiva niḥsṛjya<br>
prajānīyāt subhāṣitam <span class="gatha-number">|| 26</span></p>
<p><a class="uv" id="31.27"></a>na pratyanīkasāreṇa<br>
suvijñeyaṃ subhāṣitam |<br>
upakliṣṭena cittena<br>
saṃrambhabahulena vā <span class="gatha-number">|| 27</span></p>
<p><a class="uv" id="31.28"></a>anavasthitacittasya<br>
saddharmam avijānataḥ |<br>
pāriplavaprasādasya<br>
prajñā na paripūryate <span class="gatha-number">|| 28</span></p>
<p><a class="uv" id="31.29"></a>srotāṃsi yasya ṣaṭtriṃśan<br>
manaḥprasravaṇāni hi |<br>
vahanti nityaṃ durdṛṣṭeḥ<br>
saṃkalpair gredhaniḥśritaiḥ <span class="gatha-number">|| 29</span></p>
<p><a class="uv" id="31.30"></a>ratim anusṛtam indriyānugaṃ<br>
purusaṃ cittavaśānuvarta<span class="supplied">kam</span><br>
yaśa iha hi jahāti sarvadā<br>
drumam iva śīrnaphalaṃ yathāṇḍajaḥ <span class="gatha-number">|| 30</span></p>
<p><a class="uv" id="31.31"></a><a class="dp">371</a>ātāpī vihara tvam apramatto<br>
mā te kāmaguṇo matheta cittam |<br>
mā lohagudāṃ gileḥ pramattaḥ<br>
kranda<span class="supplied">ṃ</span> vai narakeṣu pacyamānaḥ <span class="gatha-number">|| 31</span></p>
<p><a class="uv" id="31.32"></a>utthānakāleṣu nihīnavīryo<br>
vācā balī tv ālasiko nirāśaḥ |<br>
sadaiva saṃkalpahataḥ kusīdo<br>
jñānasya mārgaṃ satataṃ na vetti <span class="gatha-number">|| 32</span></p>
<p><a class="uv" id="31.33"></a>sthūlāṃ vitarkān atha vāpi sūkṣmāṃ<br>
samudgatāṃ mānasasaṃplavārtham |<br>
vitarkayaṃ vai satataṃ vitarkān<br>
etāṃ sadā dhāvati bhrāntacittaḥ <span class="gatha-number">|| 33</span></p>
<p><a class="uv" id="31.34"></a>etāṃs tu vidvāṃ manaso vitarkān<br>
ātāpavāṃ saṃvaravāṃ smṛtātmā |<br>
jahāty aśeṣān apunarbhavāya<br>
samāhito dhyānarataḥ sumedhāḥ <span class="gatha-number">|| 34</span></p>
<p><a class="uv" id="31.35"></a>kumbhopamaṃ kāyam imaṃ viditvā<br>
nagaropamaṃ cittam adhiṣṭhitaṃ ca |<br>
yudhyeta māraṃ prajñāyudhena<br>
jitaṃ ca rakṣed aniveśanaḥ syāt <span class="gatha-number">|| 35</span></p>
<p><a class="uv" id="31.36"></a>phenopamaṃ kāyam imaṃ viditvā<br>
nagaropamaṃ cittam adhiṣṭhitaṃ ca |<br>
yudhyeta māraṃ prajñāyudhena<br>
jitaṃ ca rakṣed aniveśanaḥ syāt <span class="gatha-number">|| 36</span></p>
<p><a class="uv" id="31.37"></a>kumbhopamaṃ lokam imaṃ viditvā<br>
nagaropamaṃ cittam adhiṣṭhitaṃ ca |<br>
yudhyeta māraṃ prajñāyudhena<br>
jitaṃ ca rakṣed aniveśanaḥ syāt <span class="gatha-number">|| 37</span></p>
<p><a class="uv" id="31.38"></a>phenopamaṃ lokam imaṃ viditvā<br>
nagaropamaṃ cittam adhiṣṭhitaṃ ca |<br>
yudhyeta māraṃ prajñāyudhena<br>
jitaṃ ca rakṣed aniveśanaḥ syat <span class="gatha-number">|| 38</span></p>
<p><a class="uv" id="31.39"></a>sambodhyaṅgesu <span class="supplied">yeṣāṃs tu</span><br>
samyak cittaṃ subhāvitam |<br>
ādānaṃ pratiniḥsṛjya<br>
cānupādāyam āśritāḥ |<br>
kṣīṇāsravā vāntadoṣās<br>
te loke parinirvṛtā<span class="supplied">ḥ</span> <span class="gatha-number">|| 39</span></p>
<p><a class="uv" id="31.40"></a>svacittam anurakṣaṃ<br>
vai svavālaṃ camari yathā |<br>
bhūteṣu ca dayāpannaḥ<br>
sukhān na parihīyate <span class="gatha-number">|| 40</span></p>
<p><a class="uv" id="31.41"></a>etaṃ nāgasya nāgena<br>
tv īṣādantasya hastinaḥ |<br>
sameti cittaṃ cittena<br>
yad eko ramate vane <span class="gatha-number">|| 41</span></p>
<p><a class="uv" id="31.42"></a>avyāpannena cittena<br>
yo bhūtāny anukampate |<br>
maitraḥ sa sarvasatveṣu<br>
vairaṃ tasya na kena cit <span class="gatha-number">|| 42</span></p>
<p><a class="uv" id="31.42A"></a><span class="supplied">avyāpannena cittena</span><br>
<span class="supplied">yo bhūtāny anukampate</span> |<br>
<span class="supplied">maitraḥ sa sarvaprāṇeṣu</span><br>
<span class="supplied">vairaṃ tasya na kena cit</span> <span class="gatha-number">|| 42A</span></p>
<p><a class="uv" id="31.42B"></a><span class="supplied">avyāpannena cittena</span><br>
<span class="supplied">yo bhūtāny anukampate</span> |<br>
<span class="supplied">maitraḥ sa sarvabhūtesu</span><br>
<span class="supplied">vairaṃ tasya na kena cit</span> <span class="gatha-number">|| 42B</span></p>
<p><a class="uv" id="31.43"></a>ekam api cet prāṇam aduṣṭacitto<br>
maitrāyate kuśalaṃ tena hi syāt |<br>
sarvāṃs tu satvāṃ manasānukampaṃ<br>
prabhūtam āryaḥ prakaroti puṇyam <span class="gatha-number">|| 43</span></p>
<p><a class="uv" id="31.44"></a>yo hy udagreṇa cittena<br>
tv adīnena sadā naraḥ |<br>
bhāvayet kuśalāṃ dharmāṃ<br>
yogakṣemasya prāptaye <span class="gatha-number">|| 44</span></p>
<p><a class="uv" id="31.45"></a>śāntam asya mano bhavati<br>
śāntā vāk kāyakarma ca |<br>
samyagājñāvimuktasya<br>
hy upaśāntasya bhikṣuṇaḥ <span class="gatha-number">|| 45</span></p>
<p><a class="uv" id="31.46"></a>pañcāṅgikena tūryeṇa<br>
na ratir bhavati tādrsī |<br>
yādṛśy ekāgracittasya<br>
samyag dharmāṃ vipaśyataḥ <span class="gatha-number">|| 46</span></p>
<p><a class="uv" id="31.47"></a>sukhaṃ svapanti munayo<br>
na te śocanti māmikām |<br>
yeṣāṃ dhyānarataṃ cittaṃ<br>
kāmas teṣāṃ na vidyate <span class="gatha-number">|| 47</span></p>
<p><a class="uv" id="31.48"></a>sukhaṃ modanti munayo<br>
na te śocanti māmikām |<br>
yeṣāṃ dhyānarataṃ cittaṃ<br>
vartmas teṣāṃ na vidyate <span class="gatha-number">|| 48</span></p>
<p><a class="uv" id="31.49"></a>yasya śailopamaṃ cittaṃ<br>
sthitaṃ nānuprakampate |<br>
viraktaṃ rajanīyebhyaḥ<br>
kopanīye na kupyate |<br>
yasyaivaṃ bhāvitaṃ cittaṃ<br>
kutas taṃ duḥkham eṣyati <span class="gatha-number">|| 49</span></p>
<p><a class="uv" id="31.50"></a>nopavādī nopaghātī<br>
prātimokṣe ca saṃvaraḥ |<br>
mātrajñatā ca bhakteṣu<br>
prāhta<span class="supplied">ṃ</span> ca śayanāsanam |<br>
adhicitte samāyoga<br>
etad buddhasya śāsanam <span class="gatha-number">|| 50</span></p>
<p><a class="uv" id="31.51"></a>cittanimittasya kovidaḥ<br>
pravivekasya rasaṃ prajānakaḥ |<br>
dhyāyī nipakaḥ pratismṛto<br>
vetti prītisukhaṃ nirāmiṣam |</p>
<p><a class="uv" id="31.52"></a>manaś ca yo rakṣati bhāṣitaṃ ca<br>
ceṣṭe ca kāyasya sadaiva yuktaḥ |<br>
sa prāpya śokaṃ hi na duḥkhitaḥ syāt<br>
satyasthitaḥ satyavidaḥ sumedhāḥ <span class="gatha-number">|| 52</span></p>
<p><a class="uv" id="31.53"></a>arakṣitena cittena<br>
mithyādṛṣṭihatena ca |<br>
stīnamiddhābhibhūtena<br>
vaśaṃ mṛtyor nigacchati <span class="gatha-number">|| 53</span></p>
<p><a class="uv" id="31.54"></a>tasmād rakṣitacitta<span class="supplied">ḥ</span> syāt<br>
samyakṣaṃkalpagocaraḥ |<br>
samyagdṛṣṭipuraskāro<br>
jñātvā caivodayavyayam |<br>
stīnamiddhābhibhūr bhikṣuḥ<br>
sarvadurgatayo jahet <span class="gatha-number">|| 54</span></p>
<p><a class="uv" id="31.55"></a>cittasya hi saṃyamaḥ sukhaṃ<br>
cittaṃ rakṣata mā pramadyata |<br>
cittena hi vancitā prajā<br>
hy ekatyā narakeṣu pacyate <span class="gatha-number">|| 55</span></p>
<p><a class="uv" id="31.56"></a>cittasya hi saṃyamaḥ sukhaṃ<br>
cittaṃ rakṣ<span class="supplied">a</span>ta mā pramadyata |<br>
cittena hi va<span class="supplied">ñ</span>citā prajā<br>
<span class="supplied">hy</span> ekatyā tīryakṣu pacyate <span class="gatha-number">|| 56</span></p>
<p><a class="uv" id="31.57"></a>cittasya hi saṃyamaḥ sukhaṃ<br>
cittaṃ rakṣata mā pramadyata |<br>
cittena hi va<span class="supplied2">ñ</span>citā prajā<br>
hy ekatyā preteṣu pacyate <span class="gatha-number">|| 57</span></p>
<p><a class="uv" id="31.58"></a>cittasya hi saṃyamaḥ sukham<br>
cittaṃ rakṣata mā pramadyata |<br>
citte tu surakṣite prajā<br>
<span class="supplied2">hy</span> ekatyā manujeṣu modate <span class="gatha-number">|| 58</span></p>
<p><a class="uv" id="31.59"></a>cittasya hi saṃyamaḥ su<span class="supplied">kham</span><br>
cittaṃ rakṣata mā pramadyata |<br>
citte tu surakṣite prajā<br>
hy ekatyā svargeṣu modate <span class="gatha-number">|| 59</span></p>
<p><a class="uv" id="31.60"></a>cittasya hi saṃyamaḥ sukhaṃ<br>
cittam rakṣata mā pramadyata |<br>
citte tu surakṣite prajā<br>
hy ekatyā nirvāṇam āpnute <span class="gatha-number">|| 60</span><br></p>
</blockquote>
<p class="endsection">|| cittavargaḥ || ||</p>
</article>
<div id="metaarea">
<p>Based on the edition by F. <span class="author">Bernhard</span>, <cite class="book">Udānavarga, Band I: Einleitung, Beschreibung der Handschriften, Textausgabe, Bibliographie</cite>, Göttingen (Abhandlungen der Akademie der Wissenschaften in Göttingen, philologisch-historische Klasse, 3. Folge, Sanskrittexte aus den Turfanfunden, 10.</p>
<p>Electronically prepared by J. Gippert and K. Kupfer, Frankfurt a|M, 1996–1998. <a href="http://titus.uni-frankfurt.de/texte/etcs/ind/aind/bskt/udanav/udanat.htm" target="_blank" class="small-caps">TITUS</a> version by Jost Gippert, Frankfurt a|M, 11.1. | 1.6. | 20.11. | 3.12.</p>
</div>
</section>
<a class="previous" href="/skt/uv30">◀ Sukhavarga (UV 30)</a><a class="top" href="#">▲ TOP</a> <a class="next" href="/skt/uv32">Bhikṣuvarga (UV 32) ▶</a>
</div>
</body>
</html>