<!DOCTYPE html>
<html data-prev="sf104" data-next="sf107">
<head>
<meta charset="utf8">
<meta author="Based on the edition by Adelheid Mette">
<title></title>
</head>
<body><div id="text" lang="sa">
<section class="sutta" id="sf104">
<article>
<div class="hgroup">
<h1><span class="add">Devatāsūtra</span></h1>
</div>
<p><span class="evam">evaṃ mayā śrutam</span> ekasmiṃ samaye bhagavāṃ cchrāvastyāṃ viharati sma <a class="gbm" id="1542.6"></a> jetavane ’nāthapiṇḍadasyārāme athānyatamā devatā atikrāntavarṇā atikrāntāyāṃ rātryāṃ yena bhagavāṃs tenopasaṃkrāntā <a class="gbm" id="1542.7"></a> upasaṃkramya bhagavataḥ pādau śirasā vanditvā ekānte niṣaṇṇā / atha tasyā devatāyā varṇānubhāvena sarvaṃ jetavanaṃ udāreṇāvabhāsena <a class="gbm" id="1542.8"></a> sphuṭam abhūt / ekānte niṣaṇṇā sā devatā tasyāṃ velāyām imāṃ gāthām abhāṣata</p>
<blockquote class="gatha">
<p>kiṃ nu taṃ niśitaṃ śastraṃ kiṃ vā hālāhalaṃ viṣaṃ /<br>
ko nu prajvālito vahni kiṃ vā tad dāruṇaṃ tamaḥ <a class="gbm" id="1543.1"></a></p>
</blockquote>
<p>bhagavān āha /</p>
<blockquote class="gatha">
<p>duṣṭā vāṅ niśitaṃ śastraṃ rāgo hālāhalaṃ viṣaṃ /<br>
dveṣaḥ prajvālito vahni ’vidyā tad dāruṇaṃ tamaḥ</p>
</blockquote>
<p>devatā prāha <a class="gbm" id="1543.2"></a></p>
<blockquote class="gatha">
<p>gṛhītaṃ kiṃ nu martyena kiṃ vā tad yad ihojjhitaṃ /<br>
abhedyaṃ kavacaṃ kiṃ nu kiṃ vā tīkṣṇam ihāyudhaṃ /</p>
</blockquote>
<p>bhagavān āha /</p>
<blockquote class="gatha">
<p>gṛhītaṃ yat svayaṃ dattaṃ yad gṛhe tad ihojjhitaṃ / <a class="gbm" id="1543.3"></a><br>
abhedyaṃ kavacaṃ kṣānti prajñā tīkṣṇam ihāyudham /</p>
</blockquote>
<p>devatā prāha /</p>
<blockquote class="gatha">
<p>ko nv asau procyate cauro dhanaṃ kiṃ vā satāṃ mataṃ /<br>
ke vā sadevake loke procyante muṣitā iti / <a class="gbm" id="1543.4"></a></p>
</blockquote>
<p>bhagavān āha /</p>
<blockquote class="gatha">
<p>vitarkaḥ kuśalaś cauro dhanaṃ śīlaṃ satāṃ mataṃ /<br>
te cāpi muṣitā loke yaiḥ śīlaṃ vinipātitam / <a class="gbm" id="1543.5"></a></p>
</blockquote>
<p>devatā prāha /</p>
<blockquote class="gatha">
<p>ko nv asau sukhito jñeya ko vā yaḥ parameśvaraḥ<br>
ko vā vibhūṣito nityaṃ brūhi ko vā viḍaṃbitaḥ</p>
</blockquote>
<p>bhagavān āha / <a class="gbm" id="1543.6"></a></p>
<blockquote class="gatha">
<p>alpecchaḥ sukhito jñeyaḥ saṃtuṣṭo parameśvaraḥ<br>
śīlavāṃ vibhūṣito nityaṃ bhraṣṭaśīlo viḍaṃbitaḥ</p>
</blockquote>
<p>devatā prāha /</p>
<blockquote class="gatha">
<p>kiṃ svid agnir na dahati na bhinatti ca mārutaḥ <a class="gbm" id="1543.7"></a><br>
kiṃ svin na kledayanty āpaḥ plāvayanto vasundharām /</p>
</blockquote>
<p>bhagavān āha /</p>
<blockquote class="gatha">
<p>puṇyam agnir na dahati na bhinatti ca mārutaḥ<br>
puṇyaṃ na kledayanty āpaḥ plāvayanto vasundharām /<a class="gbm" id="1543.8"></a></p>
</blockquote>
<p>devatā prāha /</p>
<blockquote class="gatha">
<p>kiṃ svid rājā ca caurāś ca spandamānā samudyatā /<br>
nāpahartuṃ śaknuvanti striyā vā puruṣasya vā /<a class="gbm" id="1544.1"></a></p>
</blockquote>
<p>bhagavān āha /</p>
<blockquote class="gatha">
<p>puṇyaṃ rājā ca caurāś ca spandamānā samudyatā /<br>
nāpahartuṃ śaknuvanti striyā vā puruṣasya vā /</p>
</blockquote>
<p>devatā prāha /</p>
<blockquote class="gatha">
<p>vatsalo bāndhavaḥ ko ’sau ko vā duṣṭāśayo ripuḥ <a class="gbm" id="1544.2"></a><br>
kiṃ vā tad dāruṇaṃ duḥkhaṃ kiṃ vā paramaṃ sukham /</p>
</blockquote>
<p>bhagavān āha /</p>
<blockquote class="gatha">
<p>vatsalo bāndhavaḥ puṇyaṃ pāpaṃ duṣṭāśayo ripuḥ <a class="gbm" id="1544.3"></a><br>
nārakaṃ dāruṇaṃ duḥkhaṃ śuddhā bhāvaḥ paramaṃ sukham /</p>
</blockquote>
<p>devatā prāha /</p>
<blockquote class="gatha">
<p>kenāyam āvṛto lokaḥ kena loko vaśīkṛtaḥ<br>
kena tyajati mitrāṇi kena svargaṃ na gacchati /<a class="gbm" id="1544.4"></a></p>
</blockquote>
<p>bhagavān āha /</p>
<blockquote class="gatha">
<p>ajñānenāvṛto loko mohena ca vaśīkṛtaḥ<br>
lobhāt tyajati mitrāṇi saṃgāt svargaṃ na gacchati /<a class="gbm" id="1544.5"></a></p>
</blockquote>
<p>devatā prāha /</p>
<blockquote class="gatha">
<p>kiṃ tat priyam apathyaṃ ca kiṃ vā pathyaṃ na ca priyaṃ<br>
ko vā pīḍākaro vyādhiḥ ko ’sāv eko bhiṣag varaḥ /</p>
</blockquote>
<p>bhagavān āha /</p>
<blockquote class="gatha">
<p>kāmāḥ priyā apathyāś ca mokṣaḥ pathyo na ca priyaḥ <a class="gbm" id="1544.6"></a><br>
rāgaḥ pīḍākaro vyādhir buddhaś caiko bhiṣag varaḥ /</p>
</blockquote>
<p>devatā prāha /</p>
<blockquote class="gatha">
<p>kena mitrāṇi vardhante kena śāmyanti śatravaḥ <a class="gbm" id="1544.7"></a><br>
kena svargam avāpnoti kena mokṣaṃ ca gacchati /</p>
</blockquote>
<p>bhagavān āha /</p>
<blockquote class="gatha">
<p>tyāgān mitrāṇi vardhante maitryā śāmyanti śatravaḥ<br>
śīlāt svargam avāpnoti jñānān mokṣaṃ ca gacchati /<a class="gbm" id="1544.8"></a></p>
</blockquote>
<p>devatā prāha /</p>
<blockquote class="gatha">
<p>idaṃ saṃśayam adyāpi mama tvaṃ chettum arhasi /<br>
asmāl lokāt paraṃ lokaṃ ko gato ’tyantavaṃcitaḥ /<a class="gbm" id="1545.1"></a></p>
</blockquote>
<p>bhagavān āha /</p>
<blockquote class="gatha">
<p>vidyamāneṣu bhogeṣu puṇyaṃ yena na saṃcitaṃ /<br>
asmāl lokāt paraṃ lokaṃ so gato ’tyantavaṃcitaḥ /</p>
</blockquote>
<p>devatā prāha <a class="gbm" id="1545.2"></a></p>
<blockquote class="gatha">
<p>cirasya bata paśyāmi brāhmaṇaṃ parinirvṛtaṃ /<br>
sarvavairabhayātītaṃ tīrṇaṃ loke viṣaktikām //</p>
</blockquote>
<p>ity uktvā sā devatā bhagavato bhāṣitam <a class="gbm" id="1545.3"></a> abhinandyānumodya bhagavataḥ pādau śirasā vanditvā bhagavato ’ntikāt prakrāntā //</p>
</article>
<aside id="metaarea">
<p>Based on the edition by <span class="author">Adelheid Mette</span>: <cite class="article">"Zwei kleine Fragmente aus Gilgit"</cite>, Studien zur Indologie und Iranistik 7 (1981), pp. 133–151.</p>
<p><cite class="book">Gilgit Buddhist Manuscripts (Facsimile Edition)</cite>, edited by <span class="author">Raghu Vira</span> and <span class="author">Lokesh Chandra</span>, 10 parts, New Delhi 1959–1974 (Śata-Piṭaka Series 10). 1542.5–1545.3.</p>
<p>Input by Klaus Wille (Göttingen) for <a href="http://fiindolo.sub.uni-goettingen.de/gretil/1_sanskr/4_rellit/buddh/dvtasutu.htm" target="_blank"><span class="smallcaps">GRETIL</span></a>.</p>
</aside>
</section>
 
</div>
</body>
</html>