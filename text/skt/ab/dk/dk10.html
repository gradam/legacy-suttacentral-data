<!DOCTYPE html>
<html>
<head>
<meta charset="utf8">
<meta author="Dietz,Matsuda">
<title></title>
</head>
<body>
<div id="text" lang="skt">
<section class="sutta" id="dk10">
<article>
<div class="hgroup">
<p class="division">Dharmaskandha |</p>
<h1>10. tṛṣṇāpratyayam upādānam |</h1>
</div>
<p class="uddana">uddānaṃ ||<br>
tatprathamābhinipātaḥ kāmaiś cāvekṣāvāṃs tathā<br>
dṛṣṭir vicikitsā upādānaṃ vibhāgo nandam eva ca ||</p>
<p>tṛṣṇāpratyayam upādānaṃ katamad <i>|</i> āha | yat prathamābhinipātaṃ<a class="dhskd" id="dhskd11r7"></a> tṛṣṇāvaipulyam upādānaṃ yathā katham iti <i>|</i></p>
<p>yathā khalv ihaikatyaḥ kāmeṣv avekṣāvān bhavati pratibaddhacittaḥ kāmarāgaparyavasthānaṃ utpādayati <i>|</i> sa tasmāt paryavasthānād anyaṃ paryavasthānam utpādayati<a class="dhskd" id="dhskd11r8"></a> adhimātrād adhimātrataraṃ tīvrāt tīvrataraṃ pūrṇāt pūritataraṃ <i>|</i> iti pūrvakaṃ paryavasthānaṃ tṛṣṇā paścimam upādānaṃ <i>tad ucyante</i> tṛṣṇāpratyayaṃ upādānaṃ <i>|</i></p>
<p>yathā khalv ihaikatyo rūpeṣv ārūpyeṣv avekṣāvān bhavati pratibaddhacitta<a class="dhskd" id="dhskd11r9"></a> ārūpyarāgaparyavasthānam utpādayati <i>|</i> sa tasmāt paryavasthānād anyat paryavasthānam utpādayati adhimātrād adhimātrataraṃ yāvat paripūrṇāt paripūrṇataraṃ <i>|</i> iti pūrvakaṃ paryavasthānaṃ tṛṣṇā paścimam upādānam* <i>|</i><a class="dhskd" id="dhskd11r10"></a> tad ucyate tṛṣṇāpratyayam upādānaṃ <i>|</i></p>
<p>asti khalv evam uktaṃ bhagavatā pātaleyavyākaraṇe <i>|</i></p>
<p>deśitā vo bhikṣavo mayā dharmāḥ skandhānāṃ pravicayāya | yad uta catvāri smṛtyupasthānāni catvāri samyakpradhānāni<a class="dhskd" id="dhskd11v1"></a> catvāra ṛddhipādāḥ paṃcendriyāṇi paṃca balāni sapta bodhyaṃgāny āryāṣṭāṃgo mārga <i>|</i> evaṃ deśiteṣu vo bhikṣavo mayā dharmeṣu skandhānāṃ pravicayāya <i>|</i></p>
<p>atha ca punar ihaikatyā mohapuruṣā na tīvracchandā viharanti na tīvrasnehā na tīvrapremāṇo<a class="dhskd" id="dhskd11v2"></a> na tīvrapramādās <i>|</i> te dhandham evānuttaryaṃ spṛśanti yad utāsravāṇāṃ kṣayāya | evaṃ deśiteṣu vo bhikṣavo mayā dharmeṣu skandhānāṃ pravicayāya <i>|</i></p>
<p>atha ca punar ihaikatyāḥ kulaputrāḥ atīvatīvracchandā viharanti atīvatīvrasnehā<a class="dhskd" id="dhskd11v3"></a> atīvatīvrapremāṇo 'tīvatīvrapramādās <i>|</i> te kṣipram evānuttaryaṃ spṛśanti yad utāsravāṇāṃ kṣayāya <i>|</i> evaṃ deśiteṣu vo bhikṣavo mayā dharmeṣu skandhānāṃ pravicayāya <i>|</i></p>
<p>atha ca punar ihaikatyo rūpam ātmataḥ<a class="dhskd" id="dhskd11v4"></a> samanupaśyati <i>|</i> yā sā samanupaśyanā saṃskārās te <i>|</i> te punaḥ saṃskārāḥ kinnidānāḥ kiṃsamudayāḥ kiṃjātīyāḥ kiṃprabhavāḥ <i>|</i> avidyāsaṃsparśajaṃ bhikṣavo vedayitaṃ pratītya tṛṣṇotpannā <i>|</i> tatas te saṃ<i>s</i>kārās <i>|</i> tṛṣṇā punar bhikṣavaḥ<a class="dhskd" id="dhskd11v5"></a> kinnidānā kiṃsamudayā kiṃjātīyā kiṃprabhavā <i>|</i> tṛṣṇā bhikṣavo vedanānidānā vedanāsamudayā vedanājātīyā vedanāprabhavā <i>|</i> vedanā punar bhikṣavaḥ kinnidānā kiṃsamudayā kiṃjātīyā kiṃprabhavā <i>|</i> vedanā bhikṣavaḥ<a class="dhskd" id="dhskd11v6"></a> sparśanidānā sparśasamudayā sparśajātīyā sparśaprabhavā <i>|</i> sparśaḥ kinnidānaḥ kiṃsamudayaḥ kiṃjātīyaḥ kiṃprabhavaḥ <i>|</i> sparśo bhikṣavaḥ ṣaḍāyatananidānaḥ ṣaḍāyatanasamudayaḥ ṣaḍāyatanajātīyaḥ<a class="dhskd" id="dhskd11v7"></a> ṣaḍāyatanaprabhavaḥ <i>|</i> tatra bhikṣavaḥ ṣaḍāyatanam anityaṃ saṃskṛtaṃ cetitaṃ pratītyasamutpannaṃ <i>|</i> so 'pi sparśaḥ sāpi vedanā sāpi tṛṣṇā sāpi samanupaśyanā anityā saṃskṛtā cetitā pratītyasamutpannā <i>|</i><a class="dhskd" id="dhskd11v8"></a></p>
<p>sa rūpam ātmeti samanupaśyatīti satkāyadṛṣṭiparyavasthānam utpādayati <i>|</i> sa tasmāt paryavasthānād anyat paryavasthānam utpādayati adhimātrād adhimātrataraṃ yāvat paripūrṇāt paripūrṇataraṃ<a class="dhskd" id="dhskd11v9"></a> <i>|</i> iti pūrvakaṃ paryavasthānaṃ tṛṣṇā paścimam upādānaṃ <i>|</i> tad ucyate tṛṣṇāpratyayam upādānaṃ <i>|</i></p>
<p>na haiva rūpam ātmeti samanupaśyaty api tu rūpavantam ātmānaṃ samanupaśyati <i>|</i> na haiva rūpavantam ātmānaṃ saṃanupaśyaty api<a class="dhskd" id="dhskd11v10"></a> tu rūpam ātmīyaṃ samanupaśyati <i>|</i> na haiva rūpam ātmīyaṃ samanupaśyaty api tu rūpe ātmānaṃ samanupaśyati <i>|</i></p>
<p>na haiva rūpe ātmānaṃ samanupaśyaty api tu vedanām ātmataḥ samanupaśyati <i>|</i> na haiva vedanā<i>m ātmataḥ</i><a class="dhskd" id="dhskd12r1"></a> saṃanupaśyaty api tu vedanāvantam ātmānaṃ samanupaśyati <i>|</i> na haiva vedanā<i>vantaṃ</i> ātmānaṃ samanupaśyaty api tu vedanām ātmīyāṃ samanupaśyati <i>|</i> na haiva vedanām ātmīyāṃ samanupaśyaty api tu vedanāyām ātmānaṃ samanupa<i>śyati |</i></p>
<p><a class="dhskd" id="dhskd12r2"></a>na haiva vedanāyām ātmānaṃ samanupaśyaty api tu saṃjñām ātmataḥ samanupaśyati <i>|</i> na haiva saṃjñām ātmataḥ samanupaśyaty api tu saṃjñāvantam ātmānaṃ samanupaśyati <i>|</i> na haiva saṃjñāvantam ātmānaṃ samanupaśyaty api tu saṃjñām ātmīyāṃ<a class="dhskd" id="dhskd12r3"></a> samanupaśyati <i>|</i> na haiva saṃjñām ātmīyāṃ samanupaśyaty api tu saṃjñāyām ātmānaṃ samanupaśyati <i>|</i></p>
<p>na haiva saṃjñāyām ātmānaṃ samanupaśyaty api tu saṃskārān ātmataḥ samanupaśyati <i>|</i> na haiva saṃskārān ātmataḥ<a class="dhskd" id="dhskd12r4"></a> samanupaśyaty api tu saṃskāravantam ātmānaṃ samanupaśyati <i>|</i> vistaraḥ <i>|</i></p>
<p>vijñānam ātmataḥ samanupaśyati <i>|</i> na haiva vijñānam ātmataḥ samanupaśyaty api tu vijñānavantam ātmānaṃ samanupaśyati <i>|</i> na haiva vijñānavantam ātmānaṃ<a class="dhskd" id="dhskd12r5"></a> samanupaśyati api tu vijñānam ātmīyaṃ samanupaśyati<i> |</i> na haiva vijñānam ātmīyaṃ samanupaśyaty api tu vijñāne ātmānaṃ samanupaśyati <i>|</i></p>
<p>na haiva vijñāne ātmānaṃ samanupaśyaty api tu kāṃkṣī bhavati vicikitsī <i>|</i> na haiva kāṃkṣī bhavati vicikitsī api<a class="dhskd" id="dhskd12r6"></a> tu bhavadṛṣṭir bhavati vibhavadṛṣṭiḥ <i>|</i> na haiva bhavadṛṣṭir bhavati vibhavadṛṣṭiḥ api tv astīti vācādhigataṃ bhavaty <i>|</i> ayam aham asmīti samanupaśyati <i>|</i> yo 'sāv asmīty adhigamo 'yam aham asmīty adhigamo <i>|</i> yāsāv asmī<i>ti</i> samanupaśyanā<a class="dhskd" id="dhskd12r7"></a> saṃskārās te <i>|</i> te punaḥ saṃskārāḥ kiṃnidānāḥ kiṃsamudayāḥ kiṃjātīyāḥ kiṃprabhavā <i>|</i> vistareṇa yāvat <i>|</i></p>
<p>tatra bhikṣavaḥ ṣaḍāyatanam anityaṃ saṃskṛtaṃ cetitaṃ pratītyasamutpannaṃ <i>|</i> so 'pi sparśaḥ sāpi vedanā sāpi tṛṣṇā<a class="dhskd" id="dhskd12r8"></a> te 'pi saṃskārāḥ sāpi samanupaśyanā anityā saṃskṛtā cetitā pratītyasamutpannā asmīty adhigatā bhavaty <i>|</i> ayam aham asmīti saṃanupaśyati <i>|</i> satkāyadṛṣṭiparyavasthānaṃ utpādayati <i>|</i> sa tasmāt paryavasthānād anyat<a class="dhskd" id="dhskd12r9"></a> paryavasthānam utpādayati adhimātrād adhimātrataraṃ tīvrāt tīvrataraṃ paripūrṇāt paripūrṇataraṃ <i>|</i> iti pūrvakaṃ paryavasthānaṃ trṣṇā paścimam upādānaṃ <i>|</i> tad ucyate tṛṣṇāpratyayam upādānaṃ <i>|</i></p>
<p>api khalu śāśvato lokaḥ<a class="dhskd" id="dhskd12r10"></a> antagrāhadṛṣṭiparyavasthānam utpādayaty adhimātrā<i>d a</i>dhimātrataraṃ yāvat paripūrṇāt paripūrṇataram <i>|</i> iti pūrvakaṃ paryavasthānaṃ tṛṣṇā paścimakam upādānaṃ <i>|</i> tad ucyate tṛṣṇāpratyayam upādānaṃ <i>|</i></p>
<p>aśāśvato<a class="dhskd" id="dhskd12v1"></a> lokaḥ <i>|</i> śāśvataś cāśāśvataś ca <i>|</i> naiva śāśvato nāśāśvataḥ <i>|</i> antavān lokaḥ <i>|</i> anantavān lokaḥ <i>|</i> antavāṃś cānantavāṃś ca <i>|</i> naivāntavān anantavāṃś ca | sa jīvas tac charīraṃ <i>|</i> anyo jīvo 'nyac charīraṃ bhavati <i>|</i> tathāgataḥ paraṃ maraṇān na bhavati <i>|</i> tathāgataḥ<a class="dhskd" id="dhskd12v2"></a> paraṃ maraṇād bhavati ca na bhavati ca <i>|</i> naiva bhavati na na bhavati paraṃ maraṇād <i>|</i> antagrāhadṛṣṭiparyavasthānam utpādayati <i>|</i> sa tasmāt paryavasthānād yāvat paripūrṇāt paripūrṇataraṃ <i>|</i> iti pūrvakaṃ paryavasthānaṃ tṛṣṇā paścimakam<a class="dhskd" id="dhskd12v3"></a> upādānaṃ <i>|</i> tad ucyate tṛṣṇāpratyayam upādānaṃ <i>|</i></p>
<p>api khalu na bhagavāṃs tathāgato 'rhan samyaksaṃbuddho na vidyācaraṇasaṃpanno na sugato lokavid anuttaraḥ puruṣadaṃyasārathi śāstā devamanuṣyāṇāṃ buddho bhagavāṃ mithyā dṛṣṭiparyavasthānaṃ<a class="dhskd" id="dhskd12v4"></a> utpādayati <i>|</i> sa tasmāt paryavasthānād vistareṇa paripūrṇāt paripūrṇataraṃ <i>|</i> tad ucyate tṛṣṇāpratyayam upādānaṃ <i>|</i></p>
<p>na svākhyāto bhagavato dharmo na sāṃdṛṣṭiko na nirjvaraḥ nākālikaḥ naupanāyiko naihipaśyakaḥ<a class="dhskd" id="dhskd12v5"></a> na pratyātmavedanīyo vijñair <i>|</i></p>
<p>na supratipanno bhagavataḥ śrāvakasaṃgho na ṛjupratipanno na nyāyapratipanno na sāmīcīpratipanno nānudharmacārī <i>|</i></p>
<p>na duḥkhaṃ <i>|</i> na samudayo <i>|</i> na nirodho <i>|</i> na mārgo <i>|</i></p>
<p>na sarvasaṃskārā<a class="dhskd" id="dhskd12v6"></a> anityā <i>|</i> na sarvadharmā anātmāno <i>|</i> na śāntaṃ nirvāṇam <i>|</i> iti mithyādṛṣṭiparyavasthānam utpādayati <i>|</i> sa tasmāt paryavasthānād anyat paryavasthānam utpādayati <i>|</i> vistareṇa yāvad <i>|</i> iti pūrvakaṃ paryavasthānaṃ<a class="dhskd" id="dhskd12v7"></a> tṛṣṇā paścimam upādānaṃ <i>|</i> tad ucyate tṛṣṇāpra<i>tya</i>yam upādānam iti <i>|</i></p>
<p>api khalu śāśvato loka idam eva satyaṃ moham anyad <i>|</i> iti dṛṣṭiparāmarśaparyavasthānam utpādayati <i>|</i> sa tasmāt paryavasthānād anyat paryavasthānam<a class="dhskd" id="dhskd12v8"></a> utpādayati <i>|</i> vistareṇa yāvat paścimakam upādānaṃ <i>|</i> tad ucyate tṛṣṇāpratyayam upādānaṃ <i>|</i></p>
<p>śāśvato loko vistareṇa yāvac caiva bhavati tathāgataḥ paraṃ maraṇād iti idam eva satyaṃ mohaṃ anyad <i>|</i><a class="dhskd" id="dhskd12v9"></a> iti dṛṣṭiparāmarśaparyavasthānam utpādayati <i>|</i> sa tasmāt paryavasthānād anyat paryavasthānam utpādayati <i>|</i> vistareṇa yāvat paścimakam upādānaṃ <i>|</i> tad ucyate tṛṣṇāpratyayaṃ upādānaṃ <i>|</i></p>
<p>api khalu śīlaṃ parāmṛśati<a class="dhskd" id="dhskd12v10"></a> śīlena śucyati mucyati niryāti sukhaduḥkhaṃ vyatikrāmati sukhaduḥkhavyatikramaṃ cānuprāpnoti <i>|</i> śīlavrataparāmarśaparyavasthānam utpādayati <i>|</i> sa tasmāt paryavasthānād anyat paryavasthānaṃ utpādayati<a class="dhskd" id="dhskd13r1"></a> <i>|</i> vistareṇa yāvat paścimakaṃ upādānaṃ <i>|</i> tad ucyate tṛṣṇāpratyayam upādānaṃ <i>|</i></p>
<p>vrataṃ parāmṛśati yad ubhayataḥ śīlavrataṃ parāmṛśati <i>|</i> śīlavratena śucyati mucyate niryāti yāvat sukhaduḥkhaṃ vyatikramam anuprāpnoti<a class="dhskd" id="dhskd13r2"></a> <i>|</i> śīlavrataparāmarśaparyavasthānam utpādayati <i>|</i> sa tasmāt paryavasthānād anyat paryavasthānam utpādayati <i>|</i> vistareṇa yāvat paścimakam upādānaṃ <i>|</i> tad ucyate tṛṣṇāpratyayam upādānaṃ <i>|</i></p>
<p>api khalu tathāgato bhagavān arhan samyaksaṃbuddho<a class="dhskd" id="dhskd13r3"></a> neti vicikitsāparyavasthānam utpādayati <i>|</i> sa tasmāt paryavasthānād anyaṃ paryavasthānam utpādayati <i>|</i> vistareṇa yāvat paścimakaṃ upādānaṃ <i>|</i> tad ucyate tṛṣṇāpratyayam upādānaṃ <i>|</i> vidyācaraṇasaṃpanno na vidyācaraṇasaṃpannaḥ<a class="dhskd" id="dhskd13r4"></a> <i>|</i> sugato lokavit* na sugato lokavit* <i>|</i> anuttaro nānuttaraḥ <i>|</i> puruṣadamyasārathiḥ na puruṣadamyasārathiḥ <i>|</i> śāstā devamanuṣyāṇāṃ na śāstā devamanuṣyāṇāṃ <i>|</i> buddho bhagavān na buddho bhagavān * <i>|</i></p>
<p><a class="dhskd" id="dhskd13r5"></a>svākhyāto bhagavato dharmo na svākhyāto bhagavato dharmaḥ <i>|</i> sāṃdṛṣṭiko na sāṃdṛṣṭiko <i>|</i> nirjvaro na nirjvaraḥ <i>|</i> ākāliko nākālikaḥ <i>|</i> aupanāyiko naupanāyikaḥ <i>|</i> aihidarśiko naihidarśikaḥ <i>|</i> pratyātmaved<i>anī</i>yo<a class="dhskd" id="dhskd13r6"></a> vijñaiḥ na pratyātmavedanīyo vijñaiḥ <i>|</i></p>
<p>supratipanno bhagavataḥ śrāvakasaṃgho na supratipanno bhagavataḥ śrāvakasaṃghaḥ <i>|</i> ṛjupratipanno na ṛjupratipanno <i>|</i> nyāyapratipanno na nyāyapratipanno<a class="dhskd" id="dhskd13r7"></a> <i>|</i> dharmānudharmapratipanno na dharmānudharmapratipannaḥ <i>|</i> sāmīcīpratipanno na sāmīcīpratipannaḥ <i>|</i> anudharmacārī nānudharmacārī <i>|</i></p>
<p>duḥkhaṃ na duḥkhaṃ <i>|</i> samudayo na samudayo <i>|</i> nirodho na nirodhaḥ <i>|</i> mārgo na mārgaḥ <i>|</i> sarvasaṃskārā<a class="dhskd" id="dhskd13r8"></a> anityā na sarvasaṃskārā anityāḥ <i>|</i> sarvadharmā anātmānaḥ na sarvadharmā anātmānaḥ <i>|</i> śāntaṃ nirvāṇaṃ na śāntaṃ nirvāṇaṃ <i>|</i> iti vicikitsāparyavasthānam utpādayati <i>|</i> vistareṇa yāvat paścimakam upādānam* <i>|</i><a class="dhskd" id="dhskd13r9"></a> tad ucyate tṛṣṇāpratyayam upādānaṃ <i>|</i></p>
<p>api khalu sarvāṇy eva catvāry upādānāni tṛṣṇāsamudayāni tṛṣṇājātīyāni tṛṣṇāprabhavāni <i>|</i> katamāni catvāri <i>|</i> kāmopādānaṃ dṛṣṭyupādānaṃ śīlavratopādānam ātmavādopādānaṃ<a class="dhskd" id="dhskd13r10"></a> <i>|</i></p>
<p>kāmopādānaṃ katamad <i>|</i> āha | kāmapratisaṃyuktāṃ dṛṣṭiṃ śīlavrataṃ ca sthāpya yāni <i>tada</i>nyāni kāmapratisaṃyuktāni saṃyojanabandhanānuśayopakleśaparyavasthānāni idam ucyate<a class="dhskd" id="dhskd13v1"></a> kāmopādānaṃ <i>|</i></p>
<p>dṛṣṭyupādānaṃ katamad <i>|</i> āha | catasro dṛṣṭayo dṛṣṭyupādānam ity ucyate satkāyadṛṣṭir antagrāhadṛṣṭir mithyādṛṣṭir dṛṣṭiparāmarśa itīmāś catasro dṛṣṭayo <i>|</i> dṛṣṭyupādānam ity ucyate <i>|</i></p>
<p>śīlavratopādānaṃ katamad <i>|</i> yathā<a class="dhskd" id="dhskd13v2"></a> khalv ihaikatyaḥ śīlaṃ parāmṛśati vistareṇa yāvat* <i>|</i> ubhayena śīlavratena śucyati mucyate niryāti sukhaduḥkhaṃ vyatikrāmati sukhaduḥkhavyatikramam anuprāpnoti <i>|</i> idam ucyate śīlavratopādānaṃ <i>|</i></p>
<p>ātmavratopādānam<a class="dhskd" id="dhskd13v3"></a> ātmav<i>ād</i>opādānaṃ katamat* <i>|</i> rūpārūpyapratisaṃyuktā<i>ṃ</i> dṛṣṭi<i>ṃ</i> śīlavrataṃ ca sthāpya tadanyāni rūpārūpyapratisaṃyuktāni saṃyojanabandhanānuśayopakleśaparyavasthānānīdam ucyate ātmavādopādānaṃ <i>|</i></p>
<p><a class="dhskd" id="dhskd13v4"></a>api khalv evam uktaṃ bhagavatā mahānidāne vyākaraṇe āyuṣmaty ānande <i>|</i></p>
<p>asti pratyayam ānandopādānaṃ vistareṇa yāvat <i>|</i></p>
<p>tṛṣṇā ced ānanda nābhaviṣyad api nu kasya cit kā cit tṛṣṇābhaviṣyan <i>|</i> no bhadanta <i>|</i> sarvaśo vā punar ānanda<a class="dhskd" id="dhskd13v5"></a> tṛṣṇāyām asatyām api nu upādānaṃ prajñāpayeta <i>|</i> no bhadanta <i>|</i> tasmāt tarhy ānanda etan nidānam eṣa hetur eṣa samudaya eṣa pratyayaḥ upādānasya yad uta tṛṣṇā tṛṣṇāpratyayam upādānaṃ <i>|</i> iti<a class="dhskd" id="dhskd13v6"></a> yad uktam idaṃ me tat pratyuktam iti ||</p>
</article>
<aside id="metaarea">
<p>Based on the editions by: <span class="author">Siglinde Dietz</span>, <cite class="book">Fragmente des Dharmaskandha—Ein Abhidharma-Text in Sanskrit aus Gilgit.</cite>, Göttingen 1984 (Abhandlungen der Akademie der Wissenschaften in Göttingen, 142) = DhskD: fols. 3-20, 26,<br>
and <span class="author">Kazunobu Matsuda</span>, <cite class="book">Newly Identified Sanskrit Fragments of the Dharmaskandha in the Gilgit manuscripts</cite>, Sanskrit Fragments Transliterated, with an Appendix by Hajime Sakurabe, Kyoto 1986. GBM 151-156; DhskM = fols. 21, 22, 27</p>
<p>Ed. also in: K. Sankarnarayan, K. Matsuda, M. Yoritomi: Lokaprajñapti, A Critical Exposition of Buddhist Cosmology, Mumbai/New Delhi 2002. pp. 15-24.</p>
<p>Input by Klaus Wille for <a href="http://gretil.sub.uni-goettingen.de/gretil/1_sanskr/4_rellit/buddh/dhrmsk_u.htm" target="_blank"><span class="smallcaps">GRETIL</span></a>.</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
