<!DOCTYPE html>
<html>
<head>
<meta charset="UTF-8">
<meta author="N. Dutt">
<title></title>
</head>
<body>
<div id="text" lang="skt">
<section class="sutta" id="skt-mu-kd10">
<article>
<div class="hgroup">
<p class="division">Sanskrit Mūlasarvāstivāda Vinaya</p>
<p class="subdivision">Khandhaka</p>
<h1>Karmavastu</h1>
</div>
<p class="uddana"><a class="msvii" id="msvii197"></a><p><a class="gbm" id="6.883"></a>uddānam ||<br>
kāśiṣu vāsavagrāmakaṃ senāñjayavastukam |<br>
caṇpāyāṃ bhagavān buddhaḥ akarmāṇi pratikṣipet ||</p>
<p>kāśiṣu vāsavagrāmake senāṃjayo nāma bhikṣuḥ prativasati | tam āgamya vāsavagrāmakā brāhmaṇagṛhapatayo buddhadharmasaṃgheṣu kārān kurvanti | ye āgantukā bhikṣavo vāsavagrāmakam āgacchanti tān asau pratiśāmya sarvopakaraṇaiḥ pravārayitvā mārgaśrame prativinodite yeṣu kuleṣu piṇḍakā upanibaddhās teṣu bhoktuṃ preṣayati | yāvad anyatamaḥ sālohito vāsavagrāmake varṣā uṣitaḥ | trayāṇāṃ vārṣikāṇāṃ māsānām atyayāt kṛtacīvaro niṣṭhitacīvaraḥ samādāya pātracīvaraṃ yena śrāvastī tena cārikāṃ prakrānto ’nupūrveṇa cārikāṃ caran śrāvastīṃ anuprāptaḥ |</p>
<p>ācaritaṃ ṣaḍvargikāṇām aśūnyaṃ jetavanadvāram anyatarānyatareṇa ṣaḍvargikeṇa | upanando jetavanadvāre tiṣṭhati | tenāsau dūrata eva dṛṣṭo bakākāraśirāḥ pralambabhrūḥ | sa saṃlakṣayati | ko ’py ayaṃ sthaviro bhikṣur āgacchati | pratyudgantavyam iti | sa pratyudgataḥ | svāgataṃ svāgataṃ sthavira iti | sa kathayati | vande ācārya iti | sa saṃlakṣayati | mahallo batāyam | nāyam ācāryaṃ jānīte nāpy upādhyāyam iti | sālohita kiyad dūrād āgacchasi | vāsavagrāmakāt | kiṃ tatra | vihāraḥ | kim asau vihāraḥ | āhosvid <a class="msvii" id="msvii200"></a>vighātaḥ | kīdṛśo vihāraḥ | kīdṛśo vighātaḥ | yatropakaraṇasaṃpat sa vihāraḥ | yatropakaraṇavaikalyaṃ sa vighātaḥ | yady evaṃ vihāro ’sau yatra senāṃjayo nāma bhikṣuḥ prativasati | tam āgamya vāsavagrāmīyakā brāhmaṇagṛhapatayo buddhadharmasaṃgheṣu kārān kurvanti | itaś ca tatrāgantuko bhikṣur āgacchati | tam asau pratiśāmya sarvopakaraṇaiḥ pravārayitvā mārgaśrame prativinodite yeṣu kuleṣu bhikṣūṇāṃ piṇḍakā upanibaddhās teṣu bhoktuṃ preṣayati |</p>
<p>ācaritaṃ ṣaḍvargikāṇāṃ yat kiṃcid eva śṛṇvanti tad rātrau saṃnipatya parasparam ārocayanti | nandopananda kiyac ciram asmābhiḥ kṛcchram udvoḍhavyam | asti kiṃcid yuṣmākaṃ kiṃcic chrutaṃ yatrodārāvabhāso bhaved iti | upanandaḥ kathayati | asti | kāśiṣu vāsavagrāmake senāṃjayo nāma bhikṣuḥ prativasati | tam āgamya vāsavagrāmīyakā brāhmaṇagṛhapatayaḥ pūrvavad yāvad bhoktuṃ preṣayati | yady abhipretaṃ tatra gacchāmaḥ | te samādāya pātracīvaraṃ yena vāsavagrāmakas tena cārikāṃ prakrāntāḥ | anupūrveṇa cārikāṃ caranto vāsavagrāmakam anuprāptāḥ | te senāṃjayena dūrata eva dṛṣṭāḥ | sa saṃlakṣayati | āgatā hy ete duṣṭhulasamudācārāḥ | pratiśāmayitvā sarvopakaraṇaiḥ pravārayitavyāḥ | no tu kulāni bhoktuṃ preṣayitavyā iti | te anena pratiśāmayitvā sarvopakaraṇaiḥ pravāritāḥ | no tu kulāni bhoktuṃ preṣitāḥ | teṣām eke kathayanti | nandopananda vayam anena mahallena sarvopakaraṇaiḥ pravāritāḥ | no tu kulāni bhoktuṃ preṣitā iti | apare kathayanti | ekaṃ tāvat saṃpannaṃ kulāny api <a class="gbm" id="6.884"></a>preṣayiṣyatīti | <a class="msvii" id="msvii201"></a>yāvan navako bhikṣur āgataḥ | sa tena pratiśāmayitvā sarvopakaraṇaiḥ pravārito mārgaśrame prativinodite kulāni bhoktuṃ preṣitaḥ | ṣaḍvargikāḥ prakupitāḥ kathayanti | nandopananda kīdṛśo ’yaṃ <span class="supplied">mahallaḥ</span> chandadveṣī | yadi tāvat pūrvam āgatās te vayam | <span class="supplied">yadi vṛddhās te vayam |</span> atha bahuśrutās te vayam | eṣa bhikṣur acireṇābhyāgato navakaḥ prakṛtijñaḥ | so ’nena sarvopakaraṇaiḥ pravārayitvā kulāni bhoktuṃ preṣito no tu vayam | sa tair upālabdhaḥ | mahalla īdṛśas tvaṃ chandadveṣī | yadi tāvat pūrvam āgatās te vayaṃ pūrvavad yāvat | sa tvayā sarvopakaraṇaiḥ pravārayitvā kulāni bhoktuṃ preṣito no tu vayam | sthavirā kiṃcit parihīyate | ṣaḍvargikāḥ saṃjātāmarṣāḥ kathayanti | na tūṣṇīṃ sthātavyam | tad aparaṃ prativadati | sa tair abhyāhataḥ | tūṣṇīm avasthitaḥ | tais tasyācodayitvāsmārayitvā vastukarmapratijñāyā balād utkṣepaṇīyaṃ karmaṃ kṛtam | sa saṃlakṣayati | duḥkhaṃ brāhmaṇagṛhapatayaḥ prasādyante sukham aprasādyante | yadi sthāsyāmi vāsavagrāmīyakā brāhmaṇagṛhapatayaḥ prasādaṃ pravedayiṣyante | sarvadā prakramitavyam iti | sa samādāya pātracīvaraṃ yena śrāvastī yena cārikāṃ prakrānto ’nupūrveṇa cārikāṃ <a class="msvii" id="msvii202"></a>caran śrāvastīm anuprāptaḥ | sa bhikṣubhir dṛṣṭa uktaś ca | svāgataṃ svāgatam āyuṣman | senāñjayin prītā vayaṃ tvaddarśanena no tv āgamanena | kiṃ kāraṇam | tvām āgamya vāsavagrāmīyakā brāhmaṇagṛhapatayo buddhadharmasaṃgheṣu kārān kurvanti | āgantukānāṃ gamikānāṃ ca vāsavagrāmakaṃ pratiśaraṇam | asty etad evam | mama tu ṣaḍvargikair acodayitvāsmārayitvā vastukarmapratijñāyā balād utkṣepaṇīyaṃ karma kṛtam | kiṃ kāraṇam | tena yathāvṛttam ākhyātam | te ’vadhyāyantaḥ kṣipanto vivācayanta etat prakaraṇaṃ bhikṣavo bhagavata ārocayanti | bhagavān āha | tasmāt tarhi bhikṣavo vyagreṇa na bhikṣubhir acodayitvāsmārayitvā vastukarmapratijñayā balād utkṣepaṇīyaṃ karma kartavyam | kurvanti | sātisārā bhavanti |</p>
<p>buddho bhagavān caṇpāyāṃ viharati gargāyāḥ puṣkariṇyās tīre | tena khalu samayena ṣaḍvargikā bhikṣava imāny evaṃrūpāṇy adharmakarmāṇi kurvanti | tadyathā adharmeṇa kurvanti vyagrāḥ | adharmeṇa kurvanti samagrāḥ | etat prakaraṇaṃ bhikṣavo bhagavata ārocayanti | bhagavān āha | tasmān na bhikṣubhir imāny evaṃrūpāṇy adharmakarmāṇi karaṇīyāni | tadyathā adharmeṇa vyagrair adharmeṇa samagraiḥ dharmeṇa vyagraiḥ | kurvanti | sātisārā bhavanti |</p>
<p class="uddana">uddānam |<br>
na eka ekena <span class="supplied">na</span> dvau na saṃbahulāḥ kṛtāḥ |<br>
na gaṇo gaṇasya karmāṇi paṃca saṃghakarmaṇāṃ svāminaḥ ||</p>
<p><a class="msvii" id="msvii203"></a>buddho bhagavān caṇpāyāṃ viharati gargāyāḥ puṣkariṇyās tīre | tena khalu samayena ṣaḍvargikā bhikṣava imāny evaṃrūpāṇy adharmakarmāṇi kurvanti | tadyathā eko ’py ekasya | eko dvayoḥ | ekaḥ saṃbahulānām | dvāv api dvayoḥ | dvāv ekasya | dvau saṃbahulānām | saṃbahulā api saṃbahulānām | saṃbahulā ekasya | saṃbahulā dvayoḥ | <a class="gbm" id="6.885"></a>gaṇo gaṇasya | etat prakaraṇaṃ bhikṣavo bhagavata ārocayanti | bhagavān āha | tasmān naikenaikasya karma kartavyam | naikena dvayoḥ | naikena saṃbahulānām | <span class="supplied">na</span> dvābhyāṃ dvayoḥ | na dvābhyām ekasya | na dvābhyāṃ saṃbahulānām | na saṃbahulaiḥ saṃbahulānām | na saṃbahulair ekasya | na saṃbahulair dvayoḥ | na gaṇena gaṇasya | kurvanti | sātisāra bhavanti |</p>
<p>api tu bhikṣavaḥ paṃca saṃghakarmaṇāṃ svāminaḥ | katame paṃca | catvāro bhikṣavaḥ saṃghaḥ | pāṃcāpi bhikṣavaḥ saṃghaḥ | daśa bhikṣavaḥ <span class="supplied">saṃghaḥ</span> | viṃśatir bhikṣavaḥ saṃghaḥ uttare <span class="supplied">ca |</span> paṃca saṃghāḥ |</p>
<p>tatra bhikṣavo yatra catvāro bhikṣavaḥ prativasanti | arhati tatra saṃgho dharmeṇa sarvakarmāṇi kartum | sthāpayitvā pāṃcānāṃ pravāraṇāṃ daśānām upasaṃpadaṃ viṃśatīnāṃ cāvarhaṇam |</p>
<p>yatra paṃca prativasanti | arhati tatra saṃgho dharmeṇa sarvakarmāṇi kartum | sthāpayitvā daśānām upasaṃpadaṃ viṃśatīnāṃ cāvarhaṇam |</p>
<p>yatra daśa prativasanti | arhati tatra saṃghaḥ sarvakarmāṇi kartum | sthāpayitvā viṃśatīnāṃ āvarhaṇam |</p>
<p>yatra viṃśatir bhikṣavaḥ prativasanti uttare ca | arhati tatra saṃgho dharmeṇa sarvakarmāṇi kartum |</p>
<p class="uddana"><a class="msvii" id="msvii204"></a>uddānam |<br>
caturvargakaraṇīyaṃ pudgala ūnakaḥ kṛtaḥ |<br>
na pārivāsikacaturthena karmacatuṣṭayaṃ smṛtam ||</p>
<p>caturvargakaraṇīyaṃ bhikṣavaḥ karma ūnāś catvāraḥ kurvanti | adharmakarma ca tad avinayakarma ca | na tat tathā karaṇīyam | saṃghaś ca tena sātisāraḥ | caturvargakaraṇīyaṃ karma āgārikacaturthāḥ kurvanti | adharmakarma ca tad avinayakarma ca | na ca tat tathā karaṇīyam | saṃghaś ca tena sātisāraḥ | evaṃ śrāmaṇerakaḥ ṣaṇḍhapaṇḍakaḥ bhikṣuṇīdūṣako mātṛghātakaḥ pitṛghātakaḥ arhaghātakaḥ saṃghabhedakaḥ tathāgatasyāntike duṣṭacittarudhirotpādakas tīrthikas tīrthakāvakrāntikaḥ steyāsaṃvāsiko nānāsaṃvasiko ’saṃvāsikaḥ pārivāsikacaturthāḥ karma kurvanti | adharmakarma ca tad avinayakarma ca | <span class="supplied">na ca</span> tat tathā karaṇīyam | saṃghaś ca tena sātisāraḥ |</p>
<p>caturvargakaraṇīyaṃ karma pūrṇāś catvāro dharmeṇa kurvanti dharmakarma ca tad vinayakarma ca | evaṃ ca tat karaṇīyam | saṃghaś ca tena <span class="supplied">na</span> sātisāraḥ | caturvargakaraṇīyaṃ karma nāgārikacaturtho na śrāmaṇerakaḥ pūrvavad yāvan na pārivāsikacaturthāḥ kurvanti | dharmakarma ca tad vinayakarma ca | evaṃ ca tat karaṇīyam | saṃghaś ca tena <span class="supplied">na</span> sātisāraḥ |</p>
<p>paṃcavargakaraṇīyaṃ karma ūnāḥ paṃca kurvanti | adharmakarma ca tad <a class="msvii" id="msvii205"></a>avinayakarma ca | na tathā karaṇīyam | saṃghaś ca tena sātisāraḥ | paṃcavargakaraṇīyaṃ karma āgārikapaṃcamaḥ pūrvavad yāvat pārivāsikapaṃcamāḥ kurvanti | adharmakarma ca tad avinayakarma ca | na ca tat tathā karaṇīyam | saṃghaś ca tena sātisāraḥ |</p>
<p>paṃcavargakaraṇīyaṃ karma pūrṇāḥ paṃcavargeṇa kurvanti | dharmakarma ca tad vinayakarma ca | evaṃ tat karaṇīyam | saṃghaś ca tena <span class="supplied">na</span> sātisāraḥ | paṃcavargakaraṇīyaṃ karma nāgārikapaṃcamā na śrāmaṇerakaḥ pūrvavad yāvan na pārivāsikapaṃcamā dharmeṇa kurvanti | <a class="gbm" id="6.886"></a>dharmakarma ca tad vinayakarma ca | evaṃ ca tat karaṇīyam | saṃghaś ca tena <span class="supplied">na</span> sātisāraḥ |</p>
<p>daśavargakaraṇīyaṃ karma ūnā daśavargeṇa kurvanti | adharmakarma ca tad avinayakarma ca | na ca tat tathā karaṇīyam | saṃghaś ca tena sātisāraḥ | daśavargakaraṇīyaṃ karma āgārikadaśamāḥ pūrvavad yāvat pārivāsikadaśamā kurvanti | adharmakarma ca tad avinayakarma ca | na ca tat tathā karaṇīyam | saṃghaś ca tena sātisāraḥ |</p>
<p>daśavargakaraṇīyaṃ karma pūrṇā daśavargeṇa kurvanti | dharmakarma ca tad vinayakarma ca | evaṃ ca tat karma karaṇīyam | saṃghaś ca tena <span class="supplied">na</span> sātisāraḥ | daśavargakaraṇīyaṃ karma nāgārikadaśamāḥ pūrvavad yāvan na pārivāsikadaśamā dharmeṇa kurvanti | dharmakarma ca tad vinayakarma ca | evaṃ ca karaṇīyam | saṃghaś ca tena <span class="supplied">na</span> sātisāraḥ |</p>
<p>viṃśativargakaraṇīyaṃ karma ūnā viṃśativargeṇa kurvanti | adharmakarma ca tad avinayakarma ca | saṃghaś ca tena sātisāraḥ | viṃśativargakaraṇīyaṃ <a class="msvii" id="msvii206"></a>karma āgārikaviṃśatimāḥ śrāmaṇerakāḥ pūrvavat pārivāsikaviṃśatimāḥ kurvanti | adharmakarma ca tad avinayakarma ca | na ca tat tathā karaṇīyam | saṃghaś ca tena sātisāraḥ |</p>
<p>viṃśativargakaraṇīyaṃ karma pūrṇā viṃśatidharmeṇa kurvanti | dharmakarma ca tad vinayakarma ca | evaṃ ca tat karaṇīyam | saṃghaś ca tena <span class="supplied">na</span> sātisāraḥ | viṃśativargakaraṇīyaṃ karma nāgārikaviṃśatimā na śrāmaṇerakāḥ pūrvavad yāvan na pārivāsikaviṃśatimā dharmeṇa kurvanti | dharmakarma tad vinayakarma ca | evaṃ ca tat karaṇīyam | saṃghaś ca tena <span class="supplied">na</span> sātisāraḥ |</p>
<p class="uddana">uddānam |<br>
dharmādharmeṇa yat karma yac ca jñaptitayā kṛtam |<br>
saṃmukhaṃ ca pratijñā ca cakrapeyāla saṅkalāt ||</p>
<p>adharmakarma | dharmakarma | adharma<span class="supplied">karma</span> katamat | aprāpte utsāraṇe aprāptam utsārayanti | yathāsyotsāryamāṇasyānuśrāvaṇaṃ bhavati | na tathotsārayanti | adharmakarma | dharmakarma katamat | prāpte utsāraṇe prāptam utsārayanti | yathāsyotsāryamāṇasyānuśrāvaṇaṃ bhavati | tathotsārayanti | dharmakarma | aprāpte osāraṇe aprāptam osārayanti | yathāsya osāryamāṇasyānuśrāvaṇaṃ bhavati | na tathā osārayanti | adharmakarma | prāpte osāraṇe prāptam osārayanti | yathāsya osāryamāṇasyānuśrāvaṇaṃ bhavati | tathosārayanti | dharmakarma | jñaptikarma jñaptim akṛtvā kurvanti | adharmakarma | jñaptikarma jñaptiṃ kṛtvā kurvanti | <a class="gbm" id="6.887"></a>| dharmakarma | saṃmukhavinayārhāya smṛtivinayaṃ dadāti | adharmakarma | amūḍhavinayaṃ tatsvabhāvaiṣīyaṃ yadbhūyaiṣīyaṃ pratijñākārakaṃ tṛṇaprastārakaṃ tarjanīyaṃ nigarhaṇīyaṃ pratisaṃharaṇīyam adarśanīyotkṣepaṇayam apratikarmārhayotkṣepaṇīyam apratinisṛṣṭe pāpake dṛṣṭigate utkṣepaṇīyaṃ karma | parivāsaṃ mūlaparivāsaṃ mūlāpakarṣaparivāsaṃ mānāpyaṃ mūlamānāpyaṃ mūlāpakarṣamānāpyam āvarhanti | adharmakarma | saṃmukhavinayārhāya tu saṃmukhavinayam eva dadāti na smṛtivinayaṃ na yāvad āvarhanti | dharmakarma | smṛtivinayārhāya amūḍhavinayaṃ dadāti | adharmakarma | evaṃ yadbhūyaiṣīyaṃ pūrvavad yāvad āvarhanti saṃmukavinayaṃ dadāti | adharmakarma | smṛtivinayārhāya tu smṛtivinayam eva dadāti na tatsvabhāvaiṣīyaṃ na yāvat saṃmukhavinayam | dharmakarma | amūḍhavinayārhāya <a class="gbm" id="6.888"></a>kurvanti | dharmakarma pūrvavat | apratinisṛṣṭe pāpake dṛṣṭigate utkṣepaṇīykarmārhāya parivāsaṃ dadāti | adharmakarma pūrvavat | apratinisṛṣṭe pāpake dṛṣṭigate utkṣepaṇīykarmārhāya tv apratinisṛṣṭe pāpake dṛṣṭigate utkṣepaṇīyaṃ karmaiva kurvanti | dharmakarma pūrvavat | parivāsakarmārhāya mūlaparivāsaṃ dadāti | adharmakarma pūrvavat | parivāsakarmārhāya tv aparivāsam eva tu dadāti | adharmakarma pūrvavat | mūlaparivāsārhāya mūlaparivāsaṃ dadāti | adharmakarma pūrvavat | mūlaparivāsārhāya tu mūlaparivāsam eva dadāti | dharmakarma pūrvavat | aparyuṣitaparivāsāya mānāpyaṃ dadāti | adharmakarma pūrvavat | aparyuṣitaparivāsāya mānāpyaṃ dadāti | adharmakarma pūrvavat | paryuṣitaparivāsāya tu mānāpyaṃ dadāti | dharmakarma pūrvavat | acaritamānāpyam āvarhanti | adharmakarma pūrvavat | caritamānāpyam āvarhanti | dharmakarma pūrvavat | āvarhaṇārhāya saṃmukhavinayaṃ dadāti | pūrvavad yāvan mānāpyaṃ dadāti | adharmakarma pūrvavat | āvarhaṇārhāya tv āvarhaṇam eva kurvanti na saṃmukhavinayaṃ dadāti na yāvan mānāpyam | dharmakarma pūrvavat | evam eva navakena cakrapeyālaṃ vistareṇa boddhavyam |</p>
<p class="uddana">uddānam |<br>
vyagraḥ samagrā rohanti dharmādharmeṇa votkṣipet |<br>
osāraṇayā etāni karma vastusamudditam ||</p>
<p><a class="msvii" id="msvii210"></a>vyagrakarma | samagrakarma | vyagrakarma katamat | yāvanto bhikṣavaḥ sīmāprāptāḥ kriyāprāptās te sarve samavahitāḥ saṃmukhībhūtāś chandārhebhyaś ca cchandenānītā bhavanti | samavahitāś ca bhikṣavaḥ saṃmukhībhūtāḥ prativahanti pratikrośanti | yeṣāṃ prativahatāṃ pratikrośatāṃ pratikrośo rohati | karmāṇi ca kurvanti | idam ucyate vyagrakarma | samagrakarma katamat | yāvanto bhikṣavaḥ sīmāprāptāḥ kriyāprāptās te sarve samavahitāḥ saṃmukhībhūtāś chandārhebhyaś ca cchandenānītā bhavanti | samavahitāś ca bhikṣavaḥ saṃmukhībhūtā na prativahanti na pratikrośanti | yeṣāṃ prativahatāṃ pratikrośatāṃ pratikrośo rohati | karmāṇi ca kurvanti | idam ucyate samagrakarma |</p>
<p>āyuṣmān upālī buddhaṃ bhagavantaṃ pṛcchati | katīnāṃ bhadanta pratikrośo na rohati | daśānām upālin | alajjinaḥ sāntarasya bālasya mūḍhasyāvyaktasyākuśalasya bahiḥsīmāyāṃ sthitasya īryāpathe cyutasya vācā asaṃvṛtasya | katīnāṃ bhadanta pratikrośo rohati | caturṇām upālin | prakṛtisthitasya antaḥsīmāyāṃ sthitasya īryāpathād acyutasya vā vācā saṃyatasyeti | āyuṣmān upālī buddhaṃ bhagavantaṃ pṛcchati | kati bhadanta utkṣepaṇīyakarmāṇi | catvāry upālin | adharmeṇotkṣipanti vyagrā adharmeṇa samagrāḥ | dharmeṇa vyagrāḥ | <span class="supplied">dharmeṇa samagrāḥ</span> | tatraikam utkṣepaṇakarma | yad idaṃ dharmeṇotkṣipanti samagrāḥ | kati bhadanta osāraṇakarmāṇi | catvāry <a class="gbm" id="6.889"></a>yad idaṃ dharmeṇa kurvanti samagrāḥ |</p>
<p class="endsection">karmavastu samāptam ||</p>
</article>
<aside id="metaarea">
<p><cite class="book">Karmavastu of the Vinayavastvagama of the Mulasarvastivadin</cite> (= Vastu 10 of the Vinayavastu)</p>
<p>Based on the edition by <span class="author">N. Dutt</span>: Gilgit Manuscript, vol. III: Mūlasarvāstivādavinayavastu, part 2 (Srinagar 1942), pp. 199-211: Karmavastu (second edition: Delhi 1984).</p> 
<p>GBM = Gilgit Buddhist Manuscripts (Facsimile Edition), ed. by Raghu Vira and Lokesh Chandra, 10 pts., New Delhi 1959Ō1974 (Śata-Piṭaka Series 10). (The Vinayavastu manuscript is reproduced in vol. 6) [repr. in 3 parts Delhi 1995. (The Vinayavastu manuscript is reproduced in vol. 2)]</p>
<p>MSV II = Gilgit Manuscript, ed. N. Dutt, vol. III, part 2, Srinagar 1942.</p>
<p>Taken from: <a href="http://gretil.sub.uni-goettingen.de/gretil/1_sanskr/4_rellit/buddh/vinv10_u.htm" target="_blank">GRETIL</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>