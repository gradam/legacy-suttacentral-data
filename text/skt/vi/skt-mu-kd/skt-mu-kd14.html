<!DOCTYPE html>
<html>
<head>
<meta charset="UTF-8">
<meta author="N. Dutt">
<title></title>
</head>
<body>
<div id="text" lang="skt">
<section class="sutta" id="skt-mu-kd14">
<article>
<div class="hgroup">
<p class="division">Sanskrit Mūlasarvāstivāda Vinaya</p>
<p class="subdivision">Khandhaka</p>
<h1>Poṣadhasthāpanavastu</h1>
</div>
<blockquote class="gatha">
<p><a class="msviii" id="msviii105-107"></a><span class="supplied">poṣadhasthāpanavastūddānam |</span></p>
<p>aśuddhapoṣadhād bhikṣur maudgalyāyaṇena nāśitaḥ |<br>
tataḥ śāstrāṇi vigarhitvā saṃghena pṛṣṭaḥ poṣadhaḥ ||<br>
eṣā uddānagāthā caṃpāyāṃ poṣadhasūtre vistareṇa |<br>
tac ca poṣadhasūtraṃ madhyamāgame saṃgītanipāte paṭhyate ||</p>
</blockquote>
<p class="uddana">uddānam |<br>
codanāt smāraṇāc caiva avakāśo ’vacanīyataḥ |<br>
avavādaḥ prasthāpanaṃ poṣadhaś ca pravāraṇā ||</p>
<p>uktaṃ bhagavatā saṃghasthavireṇa tv ardhamāsaṃ prātimokṣasūtroddeśa uddeṣṭavya iti | upadhivārikaḥ saṃghasthavirasya purastāt sthitvā kathayati | sthavira prātimokṣasūtroddeśam uddiśeti | sa kathayati | āyuṣman na <a class="gbm" id="6.936"></a>śuddhā tāvad bhikṣuparṣat | ko ’tra sthavireṇāpariśuddho dṛṣṭaḥ | tvam eva tāvat | katham ahaṃ sthavireṇa dṛṣṭaḥ | divyena cakṣuṣā | hantedānīṃ naṣṭāḥ smaḥ | yatra bhikṣavo divyena cakṣuṣā dṛṣṭvā codayanti smārayanti | ity etat prakaraṇaṃ bhikṣavo bhagavata ārocayanti | bhagavān āha | asaṃvyavahāryaṃ bhikṣavo divyacakṣuḥ | tasmān na bhikṣuṇā divyena cakṣuṣā dṛṣṭvā bhikṣuś codayitavyaḥ smārayitavyaḥ | bhikṣur divyena cakṣuṣā dṛṣṭvā bhikṣuṃ codayati smārayati sātisāro bhavati |</p>
<p>yathā divyena cakṣuṣā evaṃ divyena śrotreṇa |</p>
<p>punar apy asāv upadhivārikaḥ saṃghasthavirasya purastāt sthitvā kathayati | sthavira prātimokṣasūtroddeśam uddiśeti | sa kathayati | <a class="msviii" id="msviii108"></a>āyuṣmann apariśuddhā tāvad bhikṣuparṣat | sthavira ko ’trāpariśuddhaḥ | tvam eva tāvat | sthavira katham nāma tvayā saṃghamadhye mama śirasi muṣṭir nipātitā | aho batāhaṃ tvayā ekānte coditaḥ syām iti | sa tūṣṇīm avasthitaḥ | etat prakaraṇaṃ bhikṣavo bhagavata ārocayanti | bhagavān āha | ekānte codayitavyo na saṃghamadhye | saced ekānte codyamāno na smarati smārayitavyaḥ | smāritaś cet kopam āpadyate | avakāśaḥ kārayitavyaḥ | avakāśaṃ kāryamāṇo ’nyenānyaṃ pratisarati | bhagavān āha | avacanīyaḥ kartavyaḥ | avacanīyaḥ kṛtaḥ | tathāpy anyenānyaṃ pratisarati | bhagavān āha | avavādo ’sya sthāpayitavyaḥ poṣadhaḥ pravāraṇā ca |</p>
<p>ekam adhārmikaṃ poṣadhasthāpanam ekaṃ dhārmikam | dve adhārmike <span class="supplied">dve dhārmike</span> | trīṇy adhārmikāṇi trīṇi dhārmikāṇi | catvāry adhārmikāṇi catvāri dhārmikāṇi | paṃcādhārmikāṇi paṃca dhārmikāṇi | ṣaḍ adhārmikāṇi ṣaḍ dhārmikāṇi | saptādhārmikāṇi sapta dhārmikāṇi | aṣṭāv adhārmikāṇi aṣṭau dhārmikāṇi | navādhārmikāṇi nava dhārmikāṇi | daśādhārmikāṇi daśa dhārmikāṇi poṣadhasthāpanāni | </p>
<p>ekam adhārmikaṃ poṣadhasthāpanam ekaṃ dhārmikam | adhārmikaṃ katarat | amūlakena kṛtena poṣadhaṃ sthāpayati adhārmikaṃ poṣadhasthāpanam | dhārmikaṃ poṣadhasthāpanam <span class="supplied">katarat</span> | samūlakena kṛtena <a class="msviii" id="msviii109"></a>poṣadhaṃ sthāpayati dhārmikaṃ poṣadhasthāpanam | idam ekam adhārmikaṃ poṣadhasthāpanam ekaṃ dhārmikam |</p>
<p>dve adhārmike poṣadhasthāpane dve dhārmike | katame | amūlakenākṛtenāmūlakena kṛtena poṣadhaṃ sthāpayati adhārmikaṃ poṣadhasthāpanam | samūlakenākṛtena samūlakena kṛtena poṣadhaṃ sthāpayati dhārmikaṃ poṣadhasthāpanam | ime dve adhārmike poṣadhasthāpane dve dhārmike |</p>
<p>trīṇy adhārmikāṇi trīṇi dhārmikāṇi poṣadhasthāpanāni | katamāni | amūlakena kṛtena amūlakenākṛtena amūlakena kṛtākṛtena poṣadhaṃ sthāpayati adhārmikaṃ poṣadhasthāpanam | samūlakena kṛtena samūlakenākṛtena samūlakena kṛtākṛtena poṣadhaṃ sthāpayati dhārmikaṃ poṣadhasthāpanam | imāni trīṇy adhārmikāṇi poṣadhasthāpanāni trīṇi dhārmikāṇi |</p>
<p>catvāry adhārmikāṇi catvāri dhārmikāṇi poṣadhasthāpanāni | katamāni | amūlikayā śīlavipattyā dṛṣṭivipattyā ācāravipattyā ājīvavipattyā poṣadhaṃ sthāpayaty adhārmikaṃ poṣadhasthāpanam | <a class="gbm" id="6.937"></a>samūlikayā śīlavipattyā dṛṣṭivipattyā ācāravipattyā ājīvavipattyā poṣadhaṃ sthāpayati dhārmikaṃ poṣadhasthāpanam | imāni catvāry adhārmikāṇi poṣadhasthāpanāni catvāri dhārmikāṇi |</p>
<p>paṃcādhārmikāṇi paṃca dhārmikāṇi poṣadhasthāpanāni | katamāni | amūlikayā pārājikayā saṃghāvaśeṣayā pāyantikayā pratideśanikayā duṣkṛtayā poṣadhaṃ sthāpayaty adhārmikaṃ poṣadhasthāpanam | <a class="msviii" id="msviii110"></a>samūlikayā pārājikayā saṃghāvaśeṣayā pāyantikayā pratideśanikayā duṣkṛtayā poṣadhaṃ sthāpayati dhārmikaṃ poṣadhasthāpanam | imāni paṃcādhārmikāṇi poṣadhasthāpanāni paṃca dhārmikāṇi |</p>
<p>ṣaḍ adhārmikāṇi poṣadhasthāpanāni ṣaḍ dhārmikāṇi poṣadhasthāpanāni | katamāni | amūlakena kṛtena amūlakenākṛtena amūlakena kṛtākṛtena | amūlakena kṛtena sāvaśeṣeṇa amūlake<span class="supplied">nākṛtena sāvaśeṣeṇa amūlake</span>na kṛtākṛtena sāvaśeṣeṇa poṣadhaṃ sthāpayaty adhārmikaṃ poṣadhasthāpanam | samūlakena kṛtena samūlakenākṛtena samūlakena kṛtākṛtena | <span class="supplied">samūlakena kṛtena sāvaśeṣeṇa</span> samūlakenākṛtena sāvaśeṣeṇa samūlakena kṛtākṛtena sāvaśeṣeṇa poṣadhaṃ sthāpayati dhārmikaṃ poṣadhasthāpanam | imāni ṣaḍ adhārmikāṇi poṣadhasthāpanāni ṣaḍ dhārmikāṇi |</p>
<p>saptādhārmikāṇi poṣadhasthāpanāni sapta dhārmikāṇi poṣadhasthāpanāni | katamāni | amūlikayā śīlavipattyā dṛṣṭivipattyā ācāravipattyā ājīvavipattyā <span class="supplied">amūlakena</span> dṛṣṭena śrutena pariśaṃkitena poṣadhaṃ sthāpayaty adhārmikaṃ poṣadhasthāpanam | samūlakikayā śīlavipattyā dṛṣṭivipattyā ācāravipattyā ājīvavipattyā samūlakena dṛṣṭena śrutena pariśaṃkitena poṣadhaṃ sthāpayati dhārmikaṃ poṣadhasthāpanam | imāni saptādhārmikāṇi sapta dhārmikāṇi poṣadhasthāpanāni |</p>
<p>aṣṭāv adhārmikāṇi aṣṭau dhārmikāṇi poṣadhasthāpanāni | katamāni | amūlikayā pārājikayā saṃghāvaśeṣayā pāyantikayā <a class="msviii" id="msviii111"></a>pratideśanikayā duṣkṛtayā amūlakena dṛṣṭena śrutena pariśaṃkitena poṣadhaṃ sthāpayaty adhārmikaṃ poṣadhasthāpanam | samūlikayā pārājikayā saṃghāvaśeṣayā pāyantikayā pratideśanikayā duṣkṛtayā samūlakena dṛṣṭena śrutena pariśaṃkitena poṣadhaṃ sthāpayati dhārmikaṃ poṣadhasthāpanam | imāni aṣṭāv adhārmikāṇi poṣadhasthāpanāni aṣṭau dhārmikāṇi |</p>
<p>navādhārmikāṇi nava dhārmikāṇi poṣadhasthāpanāni | katamāni | amūlakena kṛtena amūlakenākṛtena amūlakena kṛtākṛtena | amūlakena kṛtena sāvaśeṣeṇa amūlakenākṛtena sāvaśeṣeṇa amūlakena kṛtākṛtena sāvaśeṣeṇa | amūlakena kṛtena niravaśeṣeṇa amūlakenākṛtena niravaśeṣeṇa amūlakena kṛtākṛtena niravaśeṣeṇa poṣadhaṃ sthāpayaty adhārmikaṃ poṣadhasthāpanam | samūlakena kṛtena samūlakenākṛtena samūlakena kṛtākṛtena | samūlakena kṛtena sāvaśeṣeṇa samūlakenākṛtena sāvaśeṣeṇa samūlakena kṛtākṛtena sāvaśeṣeṇa | samūlakena kṛtena niravaśeṣeṇa <span class="supplied">samūlakenākṛtena niravaśeṣeṇa</span> samūlakena kṛtākṛtena niravaśeṣeṇa poṣadhaṃ sthāpayati <a class="gbm" id="6.938"></a>dhārmikaṃ poṣadhasthāpanam | imāni navādhārmikāṇi poṣadhasthāpanāni nava dhārmikāṇi |</p>
<p>daśādhārmikāṇi daśa dhārmikāṇi poṣadhasthāpanāni | katamāni | pārājiko na bhavati | pārājikakathā na viprakṛtā bhavati | śikṣā na pratyākhyātā bhavati | śikṣāpratyākhyānakathā na <a class="msviii" id="msviii112"></a>na viprakṛtā bhavati | saṃgho na pratyākhyāto bhavati | saṃghapratyākhyānakathā na viprakṛtā bhavati | śīlavipanno <span class="supplied">na</span> bhavati na dṛṣṭivipanno nācāravipanno nājīvavipannaḥ |</p>
<p>kathaṃ pārājiko na bhavati | yair ākārair yair liṅgair yair nimittaiḥ pārājikām āpattim āpadyate taṃ ca bhikṣuḥ paśyati na tair ākārair na tair liṅgair na tair nimittaiḥ pārājikām āpattim āpadyamānam | sa cādṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ pārājiko na bhavati |</p>
<p>kathaṃ pārājikakathā na viprakṛtā bhavati | yathāpi tat saṃbahulā bhikṣavaḥ saṃniṣaṇṇā bhavanti saṃnipatitāḥ | sā ca kathā na lajjā bhavati na tanmayā na viprakṛtā | te ca bhikṣavaḥ utthāyāsanebhyo nānā viprakrāmanti | sa cādṛṣṭvā aśrutvā apariśaṃkya ca poṣadhaṃ sthāpayati | adhārmikaṃ poṣadhasthāpanam | evaṃ pārājikakathā na viprakṛtā bhavati |</p>
<p>kathaṃ śikṣā na pratyākhyātā bhavati | yair ākārair yair liṅgair yair nimittaiḥ śikṣāpratyākhyānaṃ kriyate taṃ ca bhikṣuḥ paśyati na tair ākārair na tair liṅgair na tair nimittaiḥ śikṣāpratyākhyānaṃ kurvāṇam | sa cādṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ śikṣā pratyākhyātā na bhavati |</p>
<p>kathaṃ śikṣāpratyākhyānakathā na viprakṛtā bhavati | yathāpi tat saṃbahulā bhikṣavaḥ saṃniṣaṇṇā bhavanti saṃnipatitāḥ | sā ca kathā na lajjā bhavati na tanmayā na viprakṛtā bhavati | <a class="msviii" id="msviii113"></a>te ca bhikṣavaḥ utthāyāsanebhyo nānā viprakrāmanti | sa cādṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | <span class="supplied">evaṃ</span> śikṣāpratyākhyānakathā na viprakṛtā bhavati |</p>
<p>kathaṃ saṃgho na pratyākhyāto bhavati | yair ākārair yair liṅgair yair nimittaiḥ saṃghaḥ pratyākhyāyate taṃ ca bhikṣuḥ paśyati na tair ākārair na tair liṅgair na tair nimittaiḥ saṃghapratyākhyānaṃ kurvantam | sa cādṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ saṃgho na pratyākhyāto na bhavati |</p>
<p>kathaṃ saṃghapratyākhyānakathā na viprakṛtā bhavati | yathāpi tat saṃbahulā bhikṣavaḥ saṃniṣaṇṇā bhavanti saṃnipatitāḥ | sā ca kathā na lajjā bhavati na tanmayā na viprakṛtā bhavati | te ca bhikṣavaḥ utthāyāsanebhyo nānā viprakrāmanti | sa cādṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ saṃghapratyākhyānakathā na viprakṛtā bhavati |</p>
<p>kathaṃ na śīlavipanno bhavati | caturṇāṃ pārājikānām a<span class="supplied">nyatamā</span>nyatamām āpattim āpanno bhavati | tasya ca bhikṣur adṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ na śīlavipanno bhavati |</p>
<p>kathaṃ na dṛṣṭivipanno bhavati | dvāṣaṣṭer dṛṣṭigatānām anyatarānyatarāṃ dṛṣṭim anabhiniviṣṭo bhavati | tasya ca bhikṣur adṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ na dṛṣṭivipanno bhavati |</p>
<p><a class="msviii" id="msviii114"></a>kathaṃ nācāravipanno bhavati | ānulomikaiḥ śikṣānukūlair <a class="gbm" id="6.939"></a>vacanapathair ucyamānaḥ samyak pratipadyate | tasya ca bhikṣur adṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ nācāravipanno bhavati |</p>
<p>kathaṃ nājīvavipanno bhavati | ājīvo ’sya pariśuddho bhavati | tasya ca bhikṣur adṛṣṭvā aśrutvā apariśaṃkya poṣadhaṃ sthāpayati | adhārmikaṃ poṣadhasthāpanam | evaṃ nājīvavipanno bhavati |</p>
<p>śuklapakṣe pārājiko bhavati | pārājikakathā viprakṛtā bhavati | śikṣā pratyākhyātā bhavati | śikṣāpratyākhyānakathā viprakṛtā bhavati | saṃghaḥ pratyākhyāto bhavati | saṃghapratyākhyānakathā viprakṛtā bhavati | śīlavipanno bhavati dṛṣṭivipanna ācāravipanna ājīvavipannaḥ |</p>
<p>kathaṃ pārājiko bhavati | yair ākārair yair liṅgair yair nimittaiḥ pārājikām āpattim āpadyate | taṃ ca bhikṣuḥ paśyati na tair ākārais tair liṅgais tair nimittaiḥ pārājikām āpattim āpadyamānam | sa dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evaṃ pārājiko na bhavati |</p>
<p>kathaṃ pārājikakathā viprakṛtā bhavati | yathāpi tat saṃbahulā bhikṣavaḥ saṃniṣaṇṇā bhavanti saṃnipatitāḥ | sā ca kathā lajjā bhavati tanmayā viprakṛtā | te ca bhikṣavas tathā saṃniṣaṇṇā <a class="msviii" id="msviii115"></a>eva | sa ca dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evaṃ pārājikakathā viprakṛtā bhavati |</p>
<p>kathaṃ śikṣā pratyākhyātā bhavati | yair ākārair yair liṅgair yair nimittaiḥ śikṣāpratyākhyānaṃ kriyate taṃ ca bhikṣuḥ paśyati tair ākārais tair liṅgais tair nimittaiḥ śikṣāpratyākhyānaṃ kurvāṇam | sa ca dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evaṃ śikṣā pratyākhyātā bhavati |</p>
<p>kathaṃ śikṣāpratyākhyānakathā viprakṛtā bhavati | yathāpi tat saṃbahulā bhikṣavaḥ saṃniṣaṇṇā bhavanti saṃnipatitāḥ | sā ca kathā lajjā bhavati tanmayā viprakṛtā bhavati | te ca bhikṣavas tathā saṃniṣaṇṇā eva | sa ca dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evaṃ śikṣāpratyākhyānakathā viprakṛtā bhavati |</p>
<p>kathaṃ saṃgho pratyākhyāto bhavati | yair ākārair yair liṅgair yair nimittaiḥ saṃghaḥ pratyākhyāyate taṃ ca bhikṣuḥ paśyati tair ākārais tair liṅgais tair nimittaiḥ saṃghapratyākhyānaṃ kurvāṇam | sa ca dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evaṃ saṃghaḥ pratyākhyāto bhavati |</p>
<p>kathaṃ saṃghapratyākhyānakathā viprakṛtā bhavati | yathāpi tat saṃbahulā bhikṣavaḥ saṃniṣaṇṇā bhavanti saṃnipatitāḥ | sā ca kathā lajjā bhavati tanmayā viprakṛtā bhavati | te ca bhikṣavas tathā <span class="supplied">saṃ</span>niṣaṇṇā eva | sa ca dṛṣṭvā <span class="supplied">śrutvā</span> pariśaṃkya poṣadhaṃ sthāpayati | dhārmikaṃ poṣadhasthāpanam | evaṃ saṃghapratyākhyānakathā viprakṛtā bhavati |</p>
<p><a class="msviii" id="msviii116"></a>kathaṃ śīlavipanno bhavati | caturṇāṃ pārājikānām anyatamānyatamām āpattim āpanno bhavati | tasya ca bhikṣur dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evaṃ śīlavipanno bhavati |</p>
<p>kathaṃ dṛṣṭivipanno bhavati | dvāṣaṣṭer dṛṣṭigatānām anyatarānyatarāṃ dṛṣṭim abhiniviṣṭo bhavati | tasya ca bhikṣur dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | <a class="gbm" id="6.940"></a>evaṃ dṛṣṭivipanno bhavati |</p>
<p>katham ācāravipanno bhavati | ānulomikaiḥ śikṣānukūlair vacanapathair ucyamāno na samyak pratipadyate | tasya <span class="supplied">ca</span> bhikṣur dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evam ācāravipanno bhavati |</p>
<p>katham ājīvavipanno bhavati | ājīvo ’syāpariśuddho bhavati | tasya <span class="supplied">ca</span> bhikṣur dṛṣṭvā śrutvā pariśaṃkya poṣadhaṃ sthāpayati | dhārmikaṃ poṣadhasthāpanam | evam ājīvavipanno bhavati |</p>
<p>imāni daśādhārmikāṇi daśa dhārmikāṇi poṣadhasthāpanāni | yathā poṣadhasthāpanam evaṃ pravāraṇāsthāpanam |</p>
<p>paṃceme bhikṣavaḥ saṃghāḥ | katame paṃca | alajjisaṃghaḥ eḍa<span class="supplied">mū</span>kasaṃghaḥ gaṇasaṃghaḥ saṃvṛtisaṃghaḥ paramārthasaṃghaś ca |</p>
<p>alajjisaṃghaḥ katamaḥ | yatra sarve bhikṣavo duḥśīlāḥ pāpadharmāṇaḥ | eḍamūkasaṃghaḥ katamaḥ | yatra na sūtradharo na vinayadharo na mātṛkādharaḥ | gaṇasaṃghaḥ katamaḥ | yatra gaṇasaṃbandhena karmāṇi <a class="msviii" id="msviii117"></a>kriyante | saṃvṛtisaṃghaḥ katamaḥ | sarve pṛthagjanakalyāṇakāḥ | paramārthasaṃghaḥ katamaḥ | śaikṣāśaikṣā aṣṭau mahāpuruṣapudgalāḥ | tatra ye pūrvakās trayaḥ saṃghāḥ alajji<span class="supplied">naḥ</span> saṃghaḥ eḍamūkasaṃghaḥ gaṇasaṃghaś ca labhyam ebhir adharmeṇa karmaṇā kartum | yo ’yaṃ saṃvṛtisaṃgho labhyam anena dharmasaṃjñinā adharmeṇa karmaṇā kartum | yas tv ayaṃ paramārthasaṃgho na labhyam anenādharmeṇa karmaṇā kartum |</p>
<p class="endsection">poṣadhasthāpanavastu samāptam ||</p>
</article>
<aside id="metaarea">
<p><cite class="book">Poṣadhasthāpanavastu of the Vinayavastvagama of the Mulasarvastivadin</cite> (= Vastu 14 of the Vinayavastu)</p>
<p>Based on the edition by <span class="author">N. Dutt</span>: Gilgit Manuscript, vol. III: Mūlasarvāstivādavinayavastu, part 3 (Srinagar 1943), pp. 105-117: Poṣadhasthāpanavastu (second edition: Delhi 1984).</p> 
<p>GBM = Gilgit Buddhist Manuscripts (Facsimile Edition), ed. by Raghu Vira and Lokesh Chandra, 10 pts., New Delhi 1959Ō1974 (Śata-Piṭaka Series 10). (The Vinayavastu manuscript is reproduced in vol. 6) [repr. in 3 parts Delhi 1995. (The Vinayavastu manuscript is reproduced in vol. 2)]</p>
<p>MSV III = Gilgit Manuscript, ed. N. Dutt, vol. III, part 3, Srinagar 1943.</p>
<p>Taken from: <a href="http://gretil.sub.uni-goettingen.de/gretil/1_sanskr/4_rellit/buddh/vinv14_u.htm" target="_blank">GRETIL</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>