<!DOCTYPE html>
<html>
<head>
<meta charset="UTF-8">
<meta author="N. Dutt">
<title></title>
</head>
<body>
<div id="text" lang="skt">
<section class="sutta" id="skt-mu-kd13">
<article>
<div class="hgroup">
<p class="division">Sanskrit Mūlasarvāstivāda Vinaya</p>
<p class="subdivision">Khandhaka</p>
<h1>Pudgalavastu</h1>
</div>
<blockquote class="gatha">
<p><a class="msviii" id="ms­viii89"></a>vastutrayasya piṇḍoddānam |</p>
<p>abhivādanaṃ ca ṣaṣṭiś ca aśuddhaś codanāhi ca |<br>
adhārmikaś ca śākyaś ca glānakaḥ kalahena ca ||</p>
<p><a class="msviii" id="ms­viii91"></a>Pārivāsikavastu</p>
<p><a class="msviii" id="ms­viii93"></a>pārivāsikavastūddānam |</p>
<p>abhivādanaṃ caṃkramaṇamāsanāni kulāni ca |<br>
ekacchadane na saṃvasen na pravrājayed api |<br>
na gacched api abhikṣukam <a class="fol" id="309v1"></a><a class="gbm" id="6.931"></a>āvāsam adhodeśañ ca sarvalābhikam ||</p>
</blockquote>
<p>buddho bhagavān śrāvastyāṃ viharati jetavane anāthapiṇḍadasyārāme | asati vairāgye bhikṣavaḥ saṃghāvaśeṣām āpattim āpadyante | te vipratisārajātāḥ saṃlakṣayanti | katham idānīṃ vayaṃ sāpattikāḥ santaḥ sakaukṛtyāḥ savilolāḥ sakaraṇīyāḥ khaṇḍakāriṇaḥ śavalakāriṇaḥ kalmaṣakāriṇaḥ āpattimūlād avyutthitāḥ prakṛtisthakānāṃ bhikṣūṇām antikād abhivādanavandanapratyutthānāṃ­jalisāmīcī­karma svīkariṣyāmaḥ | śrāddhānāṃ ca brāhmaṇagṛhapatīnāṃ sakāśād agrāsanam agrodakam agrapiṇḍapātaṃ paribhokṣyāmaḥ | alpakālikasya ca sukhasyārthāya bahukālikaṃ duḥkham āviśāmo narakatīryakpretebhyaḥ paribhramantaḥ | yan nu vayaṃ śikṣāṃ pratyākhyāya hānāyāvartāmaha iti te śikṣāṃ pratyākhyāya hānāyāvartante | pravrajyābhilaṣitaṃ ca janaṃ vipralambhayanti | bhavanto duścaraṃ brahmacaryam alaṃ pravrajyayeti | teṣām apravrajitā<span class="supplied">nā</span>m apravrāja<span class="supplied">ya</span>tāṃ cālpībhūtā bhikṣavaḥ | kṣayam <a class="msviii" id="msviii94"></a>āpannaś chidrībhūtas tanubhūto bhikṣusaṃghaḥ | jānakāḥ pṛcchakā buddhā bhagavantaḥ pṛcchanti | buddho bhagavān āyuṣmantam ānanadam | ka ānanda hetuḥ kaḥ pratyayaḥ yenetarhy alpībhūtā bhikṣavaḥ | kṣayam āpannaś chidrībhūtas tanubhūto bhikṣusaṃgha iti | sa etat prakaraṇaṃ bhagavato vistareṇārocayati |</p>
<p>atha bhagavata etad abhavat | yanv ahaṃ saṃghāvaśeṣām āpattim āpannānāṃ bhikṣūṇāṃ hastoddhāram anupradadyām anugraham aneneti viditvā <span class="supplied">bhikṣu</span>saṃ­ghaṃ saṃnipātya purastād bhikṣusaṃghasya prajñapta evāsane niṣaṇṇaḥ | niṣadya bhagavān bhikṣūn āmantrayate sma | śrutaṃ mayā bhikṣavaḥ saṃghāvaśeṣām āpattim āpannā vipratisārajātāḥ śikṣāṃ pratyākhyāya hānāyāvṛttā iti | tasmād yuṣmābhiḥ śāsanasthitaye teṣāṃ cānukampayā saṃghāvaśeṣām āpattim āpannānāṃ bhikṣūṇāṃ parivāso deyo mūlāpakarṣo mānāpyaṃ mūlamānāpyaṃ mūlāpakarṣamānāpyam āvarhitavyaś ca |</p>
<p>evaṃ ca punar deyaḥ | śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn samanuyujya sarvasaṃghe saṃniṣaṇṇe saṃnipatite apaścimakena bhikṣuṇā parivāso deyaś caturvargamaṇḍalakena | saṃghāvaśeṣakeṇa bhikṣuṇā yathāvṛddhikayā sāmīcīṃ kṛtvā vṛddhānte utkuṭukena sthitvāñjaliṃ pragṛhya parivāso yācitavyaḥ | evaṃ ca punar yācitavyaḥ |</p>
<p><a class="msviii" id="msviii95"></a>śṛṇotu bhadantaḥ saṃghaḥ | aham evaṃnāmā bhikṣuḥ saṃbahulāḥ saṃghāvaśeṣā āpattīr āpannaḥ saṃ­cintyaśukravisṛṣṭisamutthitām ardhamāsapraticchannām | so ’ham evaṃnāmā bhikṣus tāsāṃ saṃbahulānāṃ saṃghāvaśeṣāṇāṃ āpattīnāṃ saṃ­cintyaśukravisṛṣṭisamutthitām ardhamāsapraticchannāṃ saṃghād ardhamāsaṃ parivāsaṃ yāce | dadātu me bhadantaḥ saṃgho mamaivaṃnāmno bhikṣor āsāṃ saṃbahulānāṃ saṃghāvaśeṣāṇāṃ āpattīnāṃ saṃ­cintyaśukravisṛṣṭisamutthitānām ardhamāsapraticchannānām ardhamāsaṃ parivāsam anukaṃpayānukaṃpām upādāya | evaṃ dvir api trir api | tataḥ paścād ekena bhikṣuṇā jñaptiṃ kṛtvā karma kartavyam |</p>
<p>śṛṇotu bhadantaḥ saṃghaḥ | ayam evaṃnāmā bhikṣuḥ saṃbahulāḥ saṃghāvaśeṣā <a class="fol" id="310r1"></a><a class="gbm" id="6.932"></a>āpattīr āpannaḥ saṃ­cintyaśukravisṛṣṭisamutthitām ardhamāsapraticchannām | so ’yam evaṃnāmā bhikṣur āsāṃ <span class="supplied">saṃ</span>bahu­lānāṃ saṃghāvaśeṣāṇām āpattīnāṃ saṃ­cintyaśukravisṛṣṭisamutthitānām ardhamāsapraticchannānāṃ saṃghād ardhamāsaṃ parivāsaṃ yācate | sacet saṃghasya prāptakālaṃ kṣametānujānīyāt saṃgho yat saṃghaḥ evaṃnāmnor bhikṣor āsāṃ saṃbahulānāṃ saṃghāvaśeṣāṇāṃ āpattīnāṃ saṃ­cintyaśukravisṛṣṭisamutthitānām ardhamāsapraticchannānām ardhamāsaṃ parivāsaṃ dadyāt | ity eṣā jñaptiḥ | karma kartavyam |</p>
<p>śṛṇotu bhadantaḥ saṃghaḥ | ayam evaṃnāmā bhikṣuḥ saṃbahulāḥ saṃghāvaśeṣā āpattīr āpannaḥ saṃ­cintyaśukravisṛṣṭisamutthitā ardhamāsapraticchannāḥ | so ’yam evaṃnāmā bhikṣur āsāṃ saṃbahulānāṃ saṃghāvaśeṣāṇām āpattīnāṃ saṃ­cintyaśukravisṛṣṭisamutthitānām ardhamāsapraticchannānāṃ <a class="msviii" id="msviii96"></a>saṃghād ardhamāsaṃ parivāsaṃ yācate | tat saṃghaḥ evaṃnāmnor bhikṣor āsāṃ <span class="supplied">saṃ</span>bahu­lānāṃ saṃghāvaśeṣāṇām āpattīnāṃ saṃ­cintyaśukravisṛṣṭisamutthitānām ardhamāsaṃ parivāsaṃ dadāti | eṣām āyuṣmatāṃ kṣāmante evaṃnāmnor bhikṣor āsāṃ saṃbahulānāṃ saṃghāvaśeṣāṇām āpattīnāṃ saṃ­cintyaśukravisṛṣṭisamutthitānām ardhamāsapraticchannānām ardhamāsaṃ parivāsaṃ dātuṃ te tūṣṇīm | na kṣamante bhāṣantām | iyaṃ prathamā karmavācanā vaktavyā | dattaḥ saṃghena evaṃnāmnor bhikṣor āsāṃ saṃbahulānāṃ saṃghāvaśeṣāṇām āpattīnāṃ saṃ­cintyaśukravisṛṣṭisamutthitānām ardhamāsapraticchannānām ardhamāsaṃ parivāsaḥ | kṣāntam anujñātaṃ saṃghena yasmāt tūṣṇīm evam etad dhārayāmi | uktaṃ bhagavatā | parivāso dātavyo mūlaparivāsa iti vistaraḥ |</p>
<p>ṣaḍvargikā bhikṣavaḥ pārivāsikamānāpyacārikāḥ santaḥ prakṛtisthakānāṃ bhikṣūṇām antikād abhivādanavandanapratyutthānāṃ­jalisāmīcī­karma svīkurvanti | alpārthā bhikṣavo ’vadhyāyanti kṣipanti vivācayanti tad idaṃ na cchekaṃ na pratirūpaṃ yatredānīṃ pārivāsikamānāpyacārikā bhikṣavaḥ prakṛtisthakānāṃ bhikṣūṇām antikād abhivādanavandanapratyutthānāṃ­jalisāmīcī­karma svīkurvanti | etat prakaraṇaṃ bhikṣavo bhagavata ārocayanti | bhagavān āha | pārivāsikamānāpyacārikāṇām ahaṃ bhikṣavo bhikṣūṇām āsamudācārikān dharmān prajñapayāmi | pārivāsikamānāpyacārikair bhikṣubhiḥ prakṛtisthakānāṃ bhikṣūṇām antikād abhivādanavandana<span class="supplied">pratyu</span>tthānāṃ­jalisāmīcī­karma <span class="supplied">na</span> svīkartavyam | naikāsane niṣattavyam <a class="msviii" id="msviii97"></a>| nāpi samāsane | sacen niṣīdanti nīcataram āsanaṃ gṛhītvā niṣattavyam | na caṃkrame yugapac chaṃkramitavyam | nāpy agrataḥ | sacec caṃkrame caṃkramanti padaparihāṇikayā | na brāhmaṇakulāni upasaṃkramitavyam | saced upasaṃkramanti paścācchramaṇanyāyena | naikac chadane vastavyam | na pravrājayitavyam | nopasaṃpādayitavyam | na niśrayo deyaḥ | na śramaṇoddeśī upasthāpayitavyaḥ | na karma kartavyam | na karmakārakaḥ saṃmantavyaḥ | na bhikṣuṇyo 'vavaditavyāḥ | na bhikṣuṇyavavādakaḥ saṃmantavyaḥ | na pūrvasaṃmatena bhikṣuṇyo 'vavaditavyāḥ | na bhikṣuś codayitavyaḥ <a class="fol" id="310v1"></a><a class="gbm" id="6.933"></a>s­māra­yitavyaḥ śīlavipattyā dṛṣṭivipattyā ācāravipattyā ājīvavipattyā | nānenāvavādaḥ sthāpayitavyaḥ | na poṣadho na pravāraṇā na jñaptir na jñaptidvitīyaṃ na jñapticaturthaṃ karma | kālyam evotthāya dvāraṃ bhoktavyam | dīpasthālaka udvartavyaḥ | vihāraḥ sektavyaḥ | saṃmārṣṭavyaḥ | sukumārī gomayakārṣī anupradātavyā | prasrāvoccārakuṭī dhāvayitavyā | mṛttikā upasthāpayitavyā pātrāṇi pānīyaṃ śītalaṃ vā kālānurūpataḥ | praṇāḍikāmukhāni dhāvayitavyāni | kālaṃ jñātvāsanaprajñaptiṃ kṛtvā dhūpakaṭacchūke dhūpaś copasthāpayitavaḥ | sacet pratibalo bhavati śāstur guṇasaṃkīrtanaṃ kartuṃ svayam eva kartavyam | noced bhāṣaṇakaḥ praṣṭavyaḥ upānvāhāraṃ pratyavekṣyopānvāhṛtaṃ cec charaṇapṛṣṭham abhiruhya gaṇḍīr <a class="msviii" id="msviii98"></a>dātavyā | nidāghakāle bhikṣūṇāṃ vyajanaṃ grahītavyam | tataḥ sarvopasaṃpannānāṃ copariṣṭāc chānteneryāpathavartinā bhikṣusaṃgham upasthāpya bhoktavyam | kṛtabhaktakṛtyena śayanāsanaṃ channe gopayitavyam | pātrādhiṣṭhānaṃ chorayitavyam | kālaṃ jñātvā tathāgatakeśanakhastūpāḥ saṃmārṣṭavyāḥ sukumārī gomayakārṣī anupradātavyā | sāmagrīvelāyāṃ punaḥ śayanāsanaprajñaptiḥ kartavyā | dhūpakaṭacchuke <span class="supplied">dhūpa</span> upasthāpayitavyaḥ | śastur guṇasaṃkīrtanaṃ pūrvavat kartavyam | divasa ārocayitavyaḥ | śṛṇotu bhadantaḥ saṃghaḥ | adya pakṣaya daśamīty evamādi yathā upadhivārikā ārocayanti | tataḥ parivāsa ārocayitavyaḥ | śṛṇotu bhadantaḥ saṃghaḥ | aham evaṃnāmā bhikṣur evaṃrūpāṃ caivaṃrūpāṃ ca saṃghāvaśeṣām āpattim āpanna iyatkālapraticchannām | tasya mama saṃghena iyatkālaṃ parivāso dattaḥ | tato mayā iyaccaritaṃ śiṣṭaṃ caritavyam | pārivāsikaṃ māṃ bhadantaḥ saṃgho dhārayatu mānāpyacārikaṃ ceti |</p>
<p>uktaṃ bhagavatā | parivāsa ārocayitavyaḥ | ity āgantukānāṃ nārocayati | bhagavān āha | āgantukānām ārocayitavyam iti | uktaṃ bhagavatā | āgantukānām apy ārocayitavyam iti | anyatamaś ca bhikṣur āgantuka āgataḥ | sa yāvan na pātracīvaraṃ sthāpayati tāvat pārivāsiko ’sya purataḥ sthitvā kathayati | samanvāhara mām āyuṣmann <a class="msviii" id="msviii99"></a>aham evaṃnāmā bhikṣuḥ saṃghāvaśeṣām āpattim āpannaḥ | pūrvavad yāvat pārivāsikaṃ mām āyuṣmān dharayatv iti |</p>
<p>sa tasyāntike paryavasthitaḥ kathayati | apehi mama purastān mohapuruṣa mā parivāso mā tvam iti | sa lajjāparigatahṛdayo ’vāṅmukho mandagatipracāratayā tasya bhikṣoḥ sakāśāt prakrāntaḥ | etat prakaraṇaṃ bhikṣavo bhagavata ārocayanti | bhagavān āha | āgantukasya bhikṣoḥ pātracīvare apratiśāmite nārocayitavyam | api tu na ekaikasyārocayitavyam | kiṃ tu sarvasaṃghe saṃniṣaṇṇe saṃnipatita iti | bhagavān āha | gaṇḍyām ākoṭitāyāṃ yathā saṃnihitānām ārocayitavyam |</p>
<p>na cānenābhikṣukaṃ vihāraṃ gantavyam | saced gacchati na tatra vastavyam |</p>
<p>vikāle bhikṣūṇām uṣṇena śītāmbunā vā yathākālaṃ pādāḥ śocitavyāḥ | mrakṣayitavyāḥ | na ced icchanti | snehalābhopasaṃhāraḥ kartavyaḥ | tataḥ smṛtim upasthāpya utthānasaṃjñinā śayyā kalpayitavyā |</p>
<p>pārivāsikamānāpyacārikā <a class="fol" id="311r1"></a><a class="gbm" id="6.934"></a>bhikṣavo yathā prajñaptān āsamudācārikān dharmān na samādāya vartante sātisārā bhavanti |</p>
<p>tasya vihāraṃ noddiśanti | lābhaṃ nānuprayacchanti | bhagavān āha | sarvapaścāt tasya vihāra uddeṣṭavyaḥ | sarvapaścāc ca lābho deyaḥ |</p>
<p class="uddana"><a class="msviii" id="ms­viii100"></a>uddānam |<br>
ṣaṣṭiśataṃ kuryāt pudgalaś caiva viṃśikāt |<br>
saṃghe mānāpyaṃ caritavyam āgatāḥ prativaikārikāḥ ||</p>
<p>ṣaḍvargikāḥ pārivāsikamānāpyacārikāḥ santo bhikṣūṇāṃ <span class="supplied">pari­vā­saṃ</span> pradadati | etat prakaraṇaṃ bhikṣavo bhagavata ārocayanti | bhagavān āha | na caturbhiḥ pārivāsikair bhikṣoḥ parivāso dātavyaḥ | na tribhiḥ pārivāsikair ekena prakṛtisthena | na dvābhyāṃ pārivāsikābhyāṃ dvābhyāṃ prakṛtisthakābhyām | naikena pārivāsikena na tribhiḥ prakṛtisthakaiḥ | kin tu sarvaiḥ pariśuddhaiḥ samānadṛṣṭibhir bhikṣoḥ parivāso dātavyaḥ |</p>
<p>yathā pārivāsikair evaṃ mūlapārivāsikair mānāpyacārikaiś caritamānāpyaiḥ |</p>
<p>yathā parivāsam evaṃ mūlaparivāsaṃ mūlāpakarṣaṃ mānāpyaṃ mūlamānāpyaṃ mūlāpakarṣamānāpyaṃ ca |</p>
<p>ṣaḍvargikā bhikṣavaḥ pārivāsikamānāpyacārikāḥ santo bhikṣūn āvarhanti | etat prakaraṇaṃ bhikṣavo bhagavata ārocayanti | bhagavān āha | na viṃśatyā pārivāsikair bhikṣur āvarhitavyaḥ | na ekonaviṃśatyā pārivāsikair ekena prakṛtisthakena | nāṣṭādaśabhiḥ pārivāsikair dvābhyāṃ prakṛtisthakābhyām evaṃ yāvan na ekonaviṃśatyā prakṛtisthakair ekena <span class="supplied">pārivāsikena</span> |</p>
<p><a class="msviii" id="msviii101"></a>yathā pārivāsikair evaṃ paryuṣitaparivāsair mānāpyaiś cāritamānāpyaiḥ śikṣādattakaiś ca |</p>
<p>ṣaḍvargikā bhikṣavaḥ pārivāsikamānāpyacārikāḥ santaḥ pārivāsikānāṃ bhikṣūṇām antike parivāsaṃ caranti | etat prakaraṇaṃ bhikṣavo bhagavata ārocayanti | bhagavān āha | na bhikṣuṇā caturṇāṃ pārivāsikānām antikāt parivāsaś caritavyaḥ | na trayāṇāṃ pārivāsikānām ekasya prakṛtisthakasya | na dvayoḥ pārivāsikayor dvayoḥ prakṛtistha<span class="supplied">ka</span>yoḥ | na trayāṇāṃ prakṛtisthakānām ekasya pārivāsikasya | api tu sarveṣāṃ pariśuddhānāṃ samānadṛṣṭikānām antikāt parivāsaś caritavyaḥ |</p>
<p>yathā pārivāsikānām evaṃ paryuṣitapārivāsikānāṃ mānāpyacārikāṇāṃ cāritamānāpyānāṃ śikṣādattakānāṃ ca |</p>
<p>yathā parivāsam evaṃ mūlaparivāsaṃ mūlāpakarṣaṃ mānāpyaṃ mūlamānāpyaṃ mūlāpakarṣamānāpyaṃ caranti |</p>
<p>ṣaḍvargikā bhikṣavaḥ pārivāsikamānāpyacārikāḥ santaḥ śūnyavihāraṃ gatvā parivāsaṃ caranti | te bhikṣubhir dṛṣṭā uktāś ca | āyuṣmantaḥ kim eṣa vihāro yuṣmābhir āvāsitaḥ | te kathayanti | nāyam asmābhir āvāsitaḥ | kiṃ tu parivāsaṃ carāma iti | te kathayanti | yūyaṃ parivāsaṃ carathā | kiṃ tarhi pracchādyanti | tair abhyāhatās tūṣṇīm avasthitāḥ | etat prakaraṇaṃ bhikṣavo bhagavata ārocayanti | bhagavān āha | na bhikṣavaḥ śūnyāgāre parivāsaś caritavyo nāpi yatraiko bhikṣur dvau trayo vā | api tu yatra <a class="msviii" id="ms­viii102"></a>catvāro bhikṣavaḥ pariśuddhāḥ samānadṛṣṭayaḥ prativasanti tatra parivāsaś caritavyaḥ |</p>
<p><a class="fol" id="311v1"></a><a class="gbm" id="6.935"></a>yathā parivāsa evaṃ mūlaparivāso mūlāpakarṣo mānāpyaṃ mūlamānāpyaṃ mūlāpakarṣamānāpyaṃ ca |</p>
<p>athāyuṣmān upālī buddhaṃ bhagavantaṃ pṛcchati | yathāpi tad bhadanta pārivāsikamānāpyacārikaiḥ <span class="supplied">śrutaṃ</span> bhikṣava āgacchanti kalahakārakā bhaṇḍanakārakā vigrahakārakā vivādakārakā ādhikaraṇikāḥ | te ’smāṃś codayiṣyanti alajjitena vā vaitarikeṇa vā iti | tais teṣāṃ kathaṃ pratipattavyam iti | bhagavān āha | pārivāsikamānāpyacārikair upālin bhikṣubhiḥ kalahakārakā bhikṣava āgacchantīti śrutvā sa parivāso bhikṣoḥ purastāt pratinisraṣṭavyaḥ | evaṃ ca punaḥ pratinisraṣṭavyaḥ | samīcīṃ kṛtvā utkuṭukena sthitvāñjaliṃ pragṛhya idaṃ syād vacanīyam | samanvāharāyuṣmann aham evaṃnāmā evaṃrūpāṃ caivaṃrūpāṃ ca saṃghāvaśeṣām āpattim āpannaḥ iyaccirakālapraticchannām | tasya mama saṃghena iyantaṃ kālaṃ parivāso dattaḥ | tena mayā pārivāsikena satā śrutaṃ bhikṣava āgacchanti kalahakārakā bhaṇḍanakārakā vigrahakārakā vivādakārakā ādhikaraṇikās te māṃ codayiṣyanti smārayiṣyanti alajjitena vā vaitarikeṇa vā | so ’ham evaṃnāmā pārivāsiko bhikṣus taṃ parivāsam āyuṣmataḥ purastāt pratinisṛjāmi | iyatkālaṃ me caritam iyatkālaṃ tu caritavyam | prakṛtisthakaṃ <a class="msviii" id="ms­viii103"></a>māmāyuṣman dhārayatv iti | tataḥ punar api gatavegair hatavegair gatapratyarthikais tathaiva prakṛtisthakasya bhikṣoḥ purastāt parivāsaḥ samādātavyaḥ | evam ca punaḥ samādātavyaḥ | samīcīṃ kṛtvā utkuṭukena sthitvāñjaliṃ pragṛhya idaṃ syād vacanīyam | samanvāharāyuṣmann aham evaṃnāmā bhikṣur evaṃrūpāṃ caivaṃrūpāṃ ca saṃghāvaśeṣām āpattim āpannaḥ iyaccirakālapraticchannām | tasya mama saṃghena iyantaṃ kālaṃ parivāso dattaḥ | tena mayā pārivāsikena śrutaṃ bhikṣava āgacchanti kalahakārakā bhaṇḍanakārakā vigrahakārakā vivādakārakā ādhikaraṇikās te māṃ codayiṣyanti smārayiṣyanti alajjitena vā vaitarikeṇeti | tan mayā pārivāsikavṛttaṃ bhikṣoḥ purastāt pratinisṛṣṭam | so ’ham evaṃnāmā bhikṣus taṃ parivāsam āyuṣmataḥ purastāt samādade | iyatkālaṃ me caritam iyatkālaṃ me kartavyaṃ bhaviṣyati | pārivāsikaṃ māmāyuṣman dhārayatu |</p>
<p>yathā parivāsa evaṃ mūlaparivāso mūlāpakarṣo mānāpyaṃ ca |</p>
<p class="endsection">pārivāsikavastu samāptam ||</p>
</article>
<aside id="metaarea">
<p><cite class="book">Parivasikavastu of the Vinayavastvagama of the Mulasarvastivadin</cite> (= Vastu 13 of the Vinayavastu)</p>
<p>Based on the edition by <span class="author">N. Dutt</span>: Gilgit Manuscript, vol. III: Mūlasarvāstivādavinayavastu, part 3 (Srinagar 1943), pp. 89-103: Pārivāsikavastu (second edition: Delhi 1984).</p> 
<p>GBM = Gilgit Buddhist Manuscripts (Facsimile Edition), ed. by Raghu Vira and Lokesh Chandra, 10 pts., New Delhi 1959Ō1974 (Śata-Piṭaka Series 10). (The Vinayavastu manuscript is reproduced in vol. 6) [repr. in 3 parts Delhi 1995. (The Vinayavastu manuscript is reproduced in vol. 2)]</p>
<p>MSV III = Gilgit Manuscript, ed. N. Dutt, vol. III, part 3, Srinagar 1943.</p>
<p>Taken from: <a href="http://gretil.sub.uni-goettingen.de/gretil/1_sanskr/4_rellit/buddh/vinv13_u.htm" target="_blank">GRETIL</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>