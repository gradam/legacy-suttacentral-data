<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu23">
<article>
<div class="hgroup">
<p class="division">Mahāvastu</p>
<h1>23. Megha and Meghadatta</h1>
</div>
<p><a class="sc" id="1"></a>aparo śrotriyo ṣaḍaṅgavit trayāṇāṃ vedānāṃ pārago sākṣaraprabhedānām itihāsapaṃcamānāṃ sanighaṇṭakaiṭabhānāṃ māṇavakānāṃ ācāryo kuśalo brāhmaṇakeṣu deveṣu paṃca māṇavakaśatāni vedamantrā vācayati || tahiṃ dve māṇavakā saṃmodikā priyamāṇā <a class="sen" id="sen1.232"></a> megho ca nāma māṇavako meghadatto ca || meghamāṇavako paṇḍito dhīro medhāvī tīkṣṇabuddhiko || tena nacirasyaiva sarve mantrā adhītā || so dāni adhītavedādhyayano anuhimavantā janapadaṃ okasto ācāryasya ācāryadhanaṃ paryeṣayiṣyāmi iti || yaṣṭikamaṇḍalucchatraṃ upānahāṃś ca snānaśāṭiṃ ādāya yasya grāmasya vā nagarasya vā nigamasya vā sīmām ākrāmati taṃ nirītikaṃ nirupadravaṃ ca bhavati meghasya māṇavakasya tejodhātubhāvena || tena yāyinā puruṣo vijñapto || tenaivaṃ paṃca purāṇaśatāni dinnāni || tasya dāni etat abhūṣi || yaṃ nūnāhaṃ āgatako yena dīpavatī rājadhānī cakravartipuraṃ saptaratanāmayaṃ abhiramaṇīyaṃ paśyeyan ti || so dāni dīpavatīṃ rājadhanīṃ praviṣṭo paśyati ca dīpavatīṃ rājadhānīṃ alaṃkṛtāṃ || tasyaitad abhūṣi || kim idaṃ adya dīpavatīye rājadhānīye parvaṃ vā prayogaṃ vā utsavaṃ vā || atha rājño arcimasya śrutaṃ megho māṇavako adhītavedādhyayano anuhimavantāto janapadam okasto so dīpavatīṃ rājadhānīṃ āgamiṣyati | tato imaṃ nagaravaram alaṃkṛtaṃ ti || so puregāmī yo jano praviśati so taṃ kaṃcit pṛcchati || tahiṃ aparā māṇavikā prāsādikā darśanīya acapalā anuddhatā apragalbhā udakaghaṭam ādāya sapta ca utpalāni gacchati || sā tena pṛcchitā bhavati || adya nagare utsavo || atha khalu prakṛti māṇavikā meghaṃ māṇavakaṃ gāthābhiḥ adhyabhāṣe ||</p>
<blockquote class="gatha">
<p><a class="sc" id="2"></a>api tu nāsi māṇavā ito anyapurād asi tvaṃ ihāgato |<br>
yo lokahitaṃ prabhaṃkaraṃ dīpavatīṃ prāptaṃ na budhyase ||</p>
<p><a class="sc" id="3"></a><a class="sen" id="sen1.233"></a> dīpaṃkara lokanāyako arcimato tanayo mahāyaśo |<br>
buddho nagaraṃ pravekṣyati tasya kṛte nagaraṃ alaṃkṛtaṃ ||</p>
</blockquote>
<p><a class="sc" id="4"></a>sā tena pṛcchitā || kathaṃ bhavati imā utpalāni krītāni || sā taṃ āha || paṃcahi purāṇaśatehi paṃca utpalāni krītāni dve ca me maitrāya labdhāni || megho māṇavo āha || ahan te paṃca purāṇaśatāni demi dehi me tāni paṃca utpalāni | ahaṃ etehi paṃcahi utpalehi bhagavantaṃ dīpaṃkaraṃ pūjayiṣyāmi | tvaṃ hi dvīhi pi arcaya || sā āha || samayato te paṃca utpalāni dadehaṃ | yadi mama bhāryām upādiyasi yatra yatra upapadyasi ahaṃ ca tava bhāryā bhaveyaṃ tvaṃ ca mama svāmiko bhavesi || megho māṇavo āha || anuttarāye samyaksambodhaye cittam utpādayiṣyāmi kathaṃ saṃyoge cittam utpādayiṣyāmi || sā āha || utpādehi tuvaṃ tava nāntarāyaṃ kariṣyāmi || tena meghena māṇavakenābhyupagatā || upādiyāmi tava bhāryā teṣām utpalānām arthāye || bhagavantaṃ dīpaṃkaraṃ pūjayiṣyāmi anuttarāye ca samyaksambodhaye cittam utpādayiṣyāmi || tena paṃca pūrāṇaśatāni dattvā paṃcotpalāni gṛhītā udāraṃ ca se prītiprāmodyaṃ kāye utpannaṃ buddhaśabdaṃ prakṛtiye māṇavikāye śrutvā ||</p>
<blockquote class="gatha">
<p><a class="sc" id="5"></a>yad’ icchasi pūjituṃ lokanāyakaṃ<br>
jalajehi mālyehi manoramehi |<br>
upādiyāhi mamam adya bhāryāṃ<br>
premṇānuraktā satataṃ ti bheṣyaṃ ||</p>
<p><a class="sc" id="6"></a>udumbarasya yatha puṣpaṃ dullabhaṃ<br>
kadācid utpadyati loke māṇava |<br>
<a class="sen" id="sen1.234"></a> em’ eva buddhāna mahāyaśāna<br>
kadācid utpādaṃ tathagatānāṃ ||</p>
<p><a class="sc" id="7"></a>pūjehi buddhaṃ naradamyasārathiṃ<br>
jalajehi mālyehi manoramehi |<br>
bodhāya te bheṣyati hetubhūtaṃ<br>
bhāryā ca te bheṣyi ahaṃ tahiṃ tahiṃ ||</p>
</blockquote>
<p><a class="sc" id="8"></a>megha āha ||</p>
<blockquote class="gatha">
<p><a class="sc" id="9"></a>upādiyāmi tava adya bhāryāṃ<br>
jalajāna arthāya manoramāṇāṃ |<br>
pūjeṣyi buddhaṃ naradamyasārathiṃ<br>
bodhāya me bheṣyati hetubhūtaṃ ||</p>
<p><a class="sc" id="10"></a>sā hṛṣṭā saṃvṛttā adāsi utpalāṃ<br>
snehena premṇānugataṃ viditvā |<br>
gacchantam enaṃ anugacchi cārikāṃ<br>
śṛṃgāṭake yatra sthito hi māṇavo ||</p>
</blockquote>
<p><a class="sc" id="11"></a>bhagavān aśītihi bhikṣusahasrehi parivṛto rājñā ca arcimena aśītihi ca koṭṭarājāna sahasrehi anekehi ca kṣatriyamahāśālasahasrehi śramaṇabrāhmaṇatīrthakarehi dīpavatīṃ rājadhānīṃ saṃprasthito ||</p>
<blockquote class="gatha">
<p><a class="sc" id="12"></a>gamanasamaye bhagavato devasahasrāṇi sannipatitāni |<br>
saptaratanāmayāni cchatrasahasrāṇi ādāya ||</p>
<p><a class="sc" id="13"></a>atha so mahāguṇadharo saṃprasthito agrato gaṇavarasya |<br>
mattagajakhelagāmī marīcijālāvatatakāyo ||</p>
<p><a class="sc" id="14"></a><a class="sen" id="sen1.235"></a> verulikasphāṭikamayakāṃcanaghanakanakasukṛtadaṇḍāni |<br>
chatrāṇi devaputrā dhārenti viśuddhadevasya ||</p>
<p><a class="sc" id="15"></a>devābhinirmitāni nabhe taruṇādityamaṇḍalanibhāni |<br>
tapanīyakiṃkiṇīyārucirā varanandighoṣāṇi ||</p>
<p><a class="sc" id="16"></a>saptaratanāmayaṃ pi ca divyaṃ divyakusumamaṇḍitacchatraṃ |<br>
chatrādharasya loke dhārayi cchatraṃ tridaśarājā ||</p>
<p><a class="sc" id="17"></a>trisahasrādhipatiṃ pi ca kāṃcanaghanakanakasukṛtadaṇḍāye |<br>
varacāmarāye virajaṃ vījentiṃ narendraṃ ca anugatāḥ ||</p>
<p><a class="sc" id="18"></a>atyunnatā ca namati natāpi atyunnatā bhavati bhūmiḥ |<br>
praviśantasya bhagavato samaṃ daśabalānubhāvena ||</p>
<p><a class="sc" id="19"></a>samanantaraṃ ca bhagavāṃ dakṣiṇam eva caraṇaṃ kanakakamalaṃ |<br>
pariharati indrakīle tatra bhavati adbhuto ghoṣo ||</p>
<p><a class="sc" id="20"></a>āḍambarā mṛdaṅgā paṭahā asaṃghaṭṭitā pravādyanti |<br>
śaṃkhā paṇavā ca veṇu praviśantasmiṃ naravarasmiṃ ||</p>
<p><a class="sc" id="21"></a>yāni ratanāni nagare nihitāni peṭakakaraṇḍagatāni |<br>
tāni pi saṃghaṭṭensuḥ ratanavaravidusmiṃ praviśante ||</p>
<p><a class="sc" id="22"></a>atha mahārahāṇi mṛdūni vastrayugā mārge saṃstarayensu |<br>
bhagavato nānāvidhāni raṃgaraktā kāśikadukūlā ||</p>
</blockquote>
<p><a class="sc" id="23"></a>alaṃkṛto lokanāyako kośikārakaṃ kṣaumaṃ yaṃ tūlā kācilindika ajinapraveṇiṃ <a class="sen" id="sen1.236"></a> ca vanarustā tamakūṭātapakoṭṭavakasubhūmi toṣalakolamacirāvokodbhava āmaṃ raktaka paṃcavidhā naya llaṃ ||</p>
<blockquote class="gatha">
<p><a class="sc" id="24"></a>yāva ca agrodyānaṃ yāva ca antaḥpuraṃ mahipatisya |<br>
śobhati narendramārgo duṣyaśatasahasrasaṃstīrṇo ||</p>
<p><a class="sc" id="25"></a>atha ca vanakhaṇḍaragatā pramadā adhyokiranti narasiṃhaṃ |<br>
kusumanikarakaṃ grahetva kanakagirinibhaṃ abhikiranti ||</p>
<p><a class="sc" id="26"></a>yathayatha mahānubhāvo dīpavatīm abhyupeti kāruṇiko |<br>
tathātathā kusumanikaraṃ muṃcanti yaśasvino bhavato ||</p>
<p><a class="sc" id="27"></a>tāni ca karapramuktā surabhīṇi paṃcavarṇo <span class="gap">+ + +</span> |<br>
saṃsthihati puṣpakaṃcuko bhagavato lokanāthasya ||</p>
<p><a class="sc" id="28"></a>gaganapathe nirālambe abhyantarakaṇṭakāni surabhīṇi |<br>
sthātu <span class="var" title="prādakṣiṇīye?">prādakṣaṇiye</span> abhidakṣiṇaṃ kurvi kusumāni ||</p>
<p><a class="sc" id="29"></a>gacchati anugacchanti tiṣṭhanti sthāti lokapradyote |<br>
īryāpatham ṛddhimato sarvābhibhuno na vijahante ||</p>
<p><a class="sc" id="30"></a>saṃvartakā pi vātā yadi vivahensuḥ imāṃ trisāhasrāṃ |<br>
na vikopaye kuto puna vahensu taṃ puṣpakaṃcukakaṃ ||</p>
<p><a class="sc" id="31"></a>bhagavantaṃ kanakanibhaṃ kanakavaram ucchusamavarṇaṃ dṛṣṭvā |<br>
divi marūṇa gaṇā tada udīrayensuḥ aho dharmaṃ ||</p>
<p><a class="sc" id="32"></a><a class="sen" id="sen1.237"></a> pramuktapuṣpāvakīrṇaṃ ca ambaraṃ dharaṇiyaṃ ca kusumoghā |<br>
śobhanti jānumātrā puṣpaṃ ca kañcukam ākāśe ||</p>
<p><a class="sc" id="33"></a>hikkārā tūryamiśrā samantato vartanti aho dharmaṃ |<br>
onādenti puravaraṃ naravṛṣabhasmiṃ praviśantasmiṃ ||</p>
<p><a class="sc" id="34"></a>haṃsakaraviṃkavarhiṇaparabhṛtasuravā ca bhṛṃganirghoṣā |<br>
dīpavatīye niśāmyati nidhiratanadhvanitavimiśrā ||</p>
</blockquote>
<p><a class="sc" id="35"></a>addaśāsi mahāmaudgalyāyana megho māṇavo bhagavantaṃ dīpaṃkaraṃ dūrato yeva āgacchantaṃ dvātriṃśatīhi mahāpuruṣalakṣaṇehi samanvāgatam aśītihi anuvyaṃjanehi upaśobhitaśarīraṃ aṣṭādaśehi āveṇikehi buddhadharmehi samanvāgataṃ daśahi tathāgatabalehi balavaṃ caturhi vaiśāradyehi samanvāgataṃ | nāgo viya kāritakāraṇo antogatehi indriyehi avahirgatamānasena sthito dharmāvasthāprāptaḥ śāntendriyo śāntamānaso uttamadamaśamathapāramiprāpto gupto nāgo jitendriyo hradam iva accho anāvilo viprasanno prāsādiko darśanīyo āsecanako apratikūlo darśanāye yojanagatāye prabhāye obhāsayanto || dṛṣṭvā ca punar asya advayasaṃjñā udapāsi || aham api buddho loke bhaviṣyāmi || atha khalu maudgalyāyana megho māṇavo tāye velāye imāṃ gāthām abhāṣi ||</p>
<blockquote class="gatha">
<p><a class="sc" id="36"></a>cirasya cakṣuṃ udapāsi loke<br>
cirasya utpādo tathāgatānāṃ |<br>
cirasya mahyaṃ praṇidhiḥ samṛddhā<br>
buddho bhaviṣyāmi na me ’tra saṃśayaḥ ||</p>
</blockquote>
<p><a class="sc" id="37"></a><a class="sen" id="sen1.238"></a> atha mahāmaudgalyāyana megho māṇavo udāraṃ harṣasaṃvegaṃ udāraṃ prītiprāmodyaṃ saṃjanayitvā tāni paṃcotpalāni bhagavato dīpaṃkarasya kṣipi | tāni pi prabhājālaṃ mukhamaṇḍalam anuparivāretvā asthāsu || prakṛtiye pi māṇavikāye tāni duve utpalāni kṣiptāni | tāni pi antarīkṣe asthānsu || trīhi prātihāryehi buddhā bhagavanto satvāṃ vinenti ṛddhiprātihāryeṇa ādeśanāprātihāryeṇa anuśāsanīprātihāryeṇa || bhagavato dīpaṃkarasya yā ca meghena māṇavena paṃca utpalāni kṣiptā yā ca prakṛtīye māṇavikāye yā ca anyāye janatāye kṣiptā taṃ bhagavato puṣpavitānam adhiṣṭhitaṃ satvānāṃ vaineyavaśena meghasya māṇavasya prītiprāmodyasaṃjananārthaṃ prāsādiko darśanīyo catuḥsthūṇo catuḥdvāro osaktapaṭṭadāmakalāpo ||</p>
<p><a class="sc" id="38"></a>meghasya tāni jalajāni bhagavato prabhāmaṇḍalasyopari samantena sthitāni dṛṣṭvā prāsādikāni prasadaniyāni prītiprāmodyaṃ kāye utpadye udāro ca cetanāprādurbhāvo || so kamaṇḍalum ekānte nikṣipitvā ajinaṃ ca prajñapetvā bhagavato dīpaṃkarasya krameṣu praṇipatitvā keśehi pādatalāni saṃparimārjanto evaṃ cittam utpādeti || aho punar ahaṃ pi bhaveyaṃ anāgatam adhvānaṃ tathāgato ’rhaṃ samyaksaṃbuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca yathāyaṃ bhagavāṃ dīpaṃkaro etarahiṃ || evaṃ dvātriṃśatīhi mahāpuruṣalakṣaṇehi samanvāgato bhaveyaṃ aśītihi anuvyaṃjanehi upaśobhitaśarīro aṣṭādaśāhi āveṇikehi buddhadharmehi samanvāgato daśahi tathāgatabalehi balavāṃ caturhi vaiśāradyehi suviśārado yathāyaṃ bhagavāṃ dīpaṃkaro etarahiṃ || evaṃ ca anuttaraṃ dharmacakraṃ pravarteyaṃ yathāyaṃ bhagavāṃ dīpaṃkaro etarahiṃ || evaṃ samagraṃ śrāvakasaṃghaṃ parihareyaṃ || evaṃ ca devamanuṣyāḥ śrotavyaṃ <a class="sen" id="sen1.239"></a> śraddhātavyaṃ manyensuḥ | evaṃ tīrṇo tārayeyaṃ mukto mocayeyaṃ āśvasto āśvāsayeyaṃ yathāyaṃ bhagavāṃ dīpaṃkaro etarahi || bhaveyaṃ bahujanahitāya bahujanasukhāya lokānukampāya mahato janakāyasya arthāya hitāya sukhāya devānāṃ ca maṣuṣyāṇāṃ ca || atha mahāmaudgalyāyana bhagavān dīpaṃkaro meghasya māṇavasya anuttareṇa buddhajñānena mahāsamudāgamanaṃ ca jñātvā kuśalamūlasambhāraṃ ca cetopraṇidhānaṃ jñātvā akhaṇḍam acchidram akalmāṣam avraṇaṃ anuttarāye samyaksaṃbodhaye vyākārṣīt* || bhaviṣyasi tvaṃ māṇava anāgatam adhvānaṃ aparimite asaṃkhyeye kalpe śākyānāṃ kapilavastusmiṃ nagare śākyamuniḥ nāma tathāgato ’rhaṃ samyaksambuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca yathāpy aham etarhiṃ dvātriṃśatīhi mahāpuruṣalakṣaṇehi samanvāgato aśītihi anuvyaṃjanehi upaśobhitaśarīro aṣṭādaśehi āveṇikehi buddhadharmehi samanvāgato daśahi tathāgatabalehi balavāṃ caturhi vaiśāradyehi suviśārado || evaṃ tīrṇo tārayiṣyasi mukto mocayiṣyasi āśvasto āśvāsayiṣyasi parinirvṛto parinirvāpayiṣyasi yathāpi aham etarhi | evaṃ cānuttaraṃ dharmacakraṃ pravartayiṣyasi | evaṃ ca samagraṃ śrāvakasaṃghaṃ parihariṣyasi | evaṃ ca devamanuṣyā śrotavyaṃ śraddhātavyaṃ maniṣyanti | yathāpi aham etarhiṃ taṃ bhaviṣyasi bahujanahitāya bahujanasukhāya lokānukaṃpāya mahato janakāyasya arthāya hitāya sukhāya devānāṃ ca manuṣyāṇāṃ ca || samanantaravyākṛto ca mahāmaudgalyāyana bhagavatā dīpaṃkareṇa megho māṇavo anuttarāye samyaksaṃbodhaye tālamātraṃ vaihāyasam abhyudgamya ekāṃśīkṛto prāñjalīkṛto bhagavantaṃ dīpaṃkaraṃ saśrāvakasaṃghaṃ namasyamāno || iyaṃ ca mahāpṛthivī tatkṣaṇaṃ tanmuhūrtaṃ atīva ṣaḍvikāraṃ kampe saṃkampe | bhūmyā ca devā ghoṣam udīrayensu śabdam anuśrāvayensuḥ ||</p>
<p><a class="sc" id="39"></a><a class="sen" id="sen1.240"></a> evaṃ megho māṇavo bhagavatā dīpaṃkareṇa anuttarāye samyaksaṃbodhaye vyākṛto tad bhaviṣyati bahujanahitāya bahujanasukhāya lokānukampāya mahato janakāyasyārthāya hitāya sukhāya devānāṃ ca manuṣyāṇāṃ ca || bhūmyānāṃ devānāṃ ghoṣaṃ śrutvā antarīkṣecarā devā cāturmahārājikā devā trāyastriṃśā yāmā tuṣitā nirmāṇaratino paranirmitavaśavartino iti hi tatkṣaṇaṃ tanmuhūrtaṃ yāva brahmakāyaṃ ghoṣam abhyudgame || evaṃ mārṣa megho māṇavo bhagavatā dīpaṃkareṇa anuttarāye samyaksaṃbodhaye vyākṛto taṃ bhaviṣyati bahujanahitāya bahujanasukhāya lokānukampāya mahato janakāyasyārthāya hitāya sukhāya devānāṃ ca manuṣyāṇāṃ c || aprameyasya ca udārasya mahato obhāsasya loke prādurbhāvo āsi || yā pi tā loke lokāntarikā andhakārā andhakārārpitā tamisrā tamisārpitā aghā aghasaṃbhūtapūrvā yatra ime pi candramasūryā evaṃ maharddhikā evaṃ mahānubhāvā ābhayā ābhāṃ nābhisaṃbhuṇanti ālokena vā ālokaṃ na spharanti te pi tena obhāsena sphuṭā abhūnsuḥ | ye pi tatra satvā upapannāḥ te pi anyonyaṃ saṃjānensuḥ || anye pi kila bho iha satvā upapannāḥ anye pi kila bho satvāḥ ihopapannāḥ || ekāntasukhasamarpitā ca tatkṣaṇaṃ tanmuhūrtaṃ sarvasatvā abhūnsu | ye pi avīce mahānarake upapannā atikrame ca devānāṃ devānubhāvaṃ nāgānāṃ nāgānubhāvaṃ yakṣāṇāṃ yakṣānubhāvaṃ || dhyāmāni ca abhūnsuḥ mārabhavanāni niṣprabhāṇi nistejāni nirabhiramyāṇi | krośikāny apy asya khaṇḍāni prapatensu | dvikrośikāny apy asya khaṇḍāni prapatensu | trikrośikāny apy asya khaṇḍāni prapatensu | yojanikāny apy asya khaṇḍāni prapatensu | dhvajāgrāṇy apy asya prapatensuḥ | māro ca pāpīmāṃ duḥkhī durmanā vipratisārī antośalyaparidāghajāto abhūṣi ||</p>
<blockquote class="gatha">
<p><a class="sc" id="40"></a><a class="sen" id="sen1.241"></a> ajinaṃ prajñapayitvā kamaṇḍaluṃ nikṣipayitva ekānte |<br>
kṣipiyān’ utpalahastaṃ nipate kramavarehi cakṣumato ||</p>
<p><a class="sc" id="41"></a>tāni ca karapramuktā surabhīṇi paṃcavarṇo <span class="gap">+ + + + + +</span> |<br>
saṃsthihati puṣpakaṃcuko bhagavato lokanāthasya ||</p>
<p><a class="sc" id="42"></a>gaganapathe nirālambe abhyantarakaṇṭakāni surabhīṇi |<br>
sthātu prādakṣiṇiye abhidakṣiṇaṃ kṛtva kusumāni ||</p>
<p><a class="sc" id="43"></a>gacchati anugacchanti tiṣṭhanti sthāti lokapradyote |<br>
īryāpatham ṛddhimato sarvābhibhuno na vijahante ||</p>
<p><a class="sc" id="44"></a>saṃvartakā pi vātā yadi vivahensuḥ imā trisāhasrāṃ |<br>
na vikopaye <span class="var" title="Senart: kuto puna">kṛto puna</span> vahensu taṃ puṣpakaṃcukakaṃ ||</p>
<p><a class="sc" id="45"></a>bhagavantaṃ kanakanibhaṃ kanakavaram ucchusamavarṇaṃ dṛṣṭvā |<br>
divi marūṇa gaṇā tada udīrayensuḥ aho dharmaṃ ||</p>
<p><a class="sc" id="46"></a>atha sāgarāmbaramahī saṃkampe ca divi devasaṃgheṣu |<br>
vyākaraṇasmiṃ vyākṛte abhyudgami adbhuto ghoṣo ||</p>
<p><a class="sc" id="47"></a>eṣo megho bhavatā ekāntasubhāṣitocchritadhvajena |<br>
dīpaṃkareṇa muninā vyākṛto bhaviṣyasi jino tuvaṃ ||</p>
<p><a class="sc" id="48"></a>taṃ hitasukhāya kāhasi sabrahmasurāsurasya lokasya |<br>
hāyiṣyanti apāyā narakā maru saṃvivardhanti ||</p>
<p><a class="sc" id="49"></a><a class="sen" id="sen1.242"></a> dīpaṃ ca lenaṃ ca parāyaṇaṃ ca<br>
dīpaṃkaro nāma abhūṣi śāstā |<br>
ito asaṃkhyeyatarasmiṃ kalpe<br>
svākhyātadharmmo bhagavāṃ nareśo ||</p>
<p><a class="sc" id="50"></a>so uttamārthaṃ abhigamya paṇḍito<br>
viśāradaṃ vartayi dharmacakraṃ |<br>
satye ca dharme ca smṛto pratiṣṭhito<br>
mahadbhayād viṣamād uddhare prajāṃ ||</p>
<p><a class="sc" id="51"></a>megho ’ddaśā śramaṇagaṇasya nāyakaṃ<br>
dīpaṃkaraṃ paramavicitralakṣaṇaṃ |<br>
cittaṃ prasādetva jinaṃ avandi ca<br>
so vandamāno praṇidhiṃ akāsi ||</p>
<p><a class="sc" id="52"></a>evaṃ ahaṃ lokam imaṃ careyaṃ<br>
yathā ayaṃ carati asaṃgamānaso |<br>
cakraṃ pravarteyam ananyasādṛśaṃ<br>
susaṃskṛtaṃ devamanuṣyapūjitaṃ ||</p>
<p><a class="sc" id="53"></a>arthaṃ careya loke devamanuṣyā deśeyaṃ dharmaṃ |<br>
evaṃ vineya satvā yathā ayaṃ lokapradyoto ||</p>
<p><a class="sc" id="54"></a>praṇidhiṃ ca jñātvāna asaṃgasaṃgataṃ<br>
sarvehi hetūhi upasthitaṃ jino |<br>
akhaṇḍam acchidram akalmāṣāvraṇaṃ<br>
matimāṃ <span class="gap">+ + +</span> vyākare arthadarśī ||</p>
<p><a class="sc" id="55"></a><a class="sen" id="sen1.243"></a> buddho tuvaṃ bheṣyasi megha māṇava<br>
anāgate aparimitasmiṃ kalpe |<br>
kapilāhvaye ṛṣibhavanasmiṃ śākiyo<br>
tadā tvaṃ pi praṇidhivipākam eṣyasi ||</p>
</blockquote>
<p><a class="sc" id="56"></a>tena aparāṇi paṃca purāṇaśatāni preṣitāni ācāryasya || niryātetvā evaṃvidhaṃ sarvaṃ meghadattasya ācikṣati || evaṃ maye bhagavāṃ dīpaṃkaraḥ pūjito anuttarāye samyaksaṃbodhaye vyākṛto || gacchāma tarhiṃ bhagavato dīpaṃkarasya santike brahmacaryaṃ cariṣyāma tāṃ ca samitim anubhaviṣyāmaḥ || so āha || ahaṃ tāva asamāptavedo tatra na śakyāmi gantuṃ ||</p>
<blockquote class="gatha">
<p><a class="sc" id="57"></a>yathā kāṣṭhaṃ vivahyate mahante udakārṇave |<br>
saṃghaṭṭito vinaśyati evaṃ priyasamāgamo ||</p>
</blockquote>
<p><a class="sc" id="58"></a>megho gatvā bhagavato dīpaṃkarasya santike pravrajito || te tādṛśā kalyāṇamitrāṇy āgamya buddhasahasrakoṭiyo aparimeyāṃ asaṃkhyeyāṃ ārādhetvā pūjayitvā ca saśrāvakasaṃghāṃ aprameyāni ca pratyekabuddhakoṭiniyutā pūjayitvā divyamānuṣikāṃ saṃpattim anubhavanti yāvat anuttarāṃ samyaksaṃbodhim abhisaṃbuddhā || yo rūpaṃ naradamyasārathiṃ śrutvā na rūpaṃ na upādi gacche ’haṃ upāde ’haṃ ca || so tv āha || śiraḥpraṇāmāye eṣa atīva pravaṇo megho vartate || meghasya māṇavasya sakāśāto buddhaśabdaṃ śruṇitvā na hṛṣṭo | pāpamitrasamaṃgitāye paṃcānantaryāṇi kṛtāni || paradāre prasakto tatra kāle vā vikāle <a class="sen" id="sen1.244"></a> vā gacchati || taṃ mātā putrasnehena nivāreti mā tatra pāradāriko ti kṛtvā ghātayiṣyati ||</p>
<blockquote class="gatha">
<p><a class="sc" id="59"></a>rakto arthaṃ na jānāti rakto dharmaṃ na paśyati |<br>
andhakāre tadā bhavati yaṃ rāgo sahate naraḥ ||</p>
</blockquote>
<p><a class="sc" id="60"></a>so tāṃ mātaraṃ ghātayitvā tasyā istrikāye sakāśaṃ gato yatra prasakto hasyaiva tāṃ prakṛtim ācikṣati || evaṃ tvaṃ mama iṣṭā yaṃ mayā tava kāraṇā mātā jīvitād vyaparopitā || sā strī udvignā saṃvṛttā || tāya ukto || mā me bhūyo āgacchasi || aparamātaraṃ prasakto || tato taṃ sā aparamātā āha || etha pitaraṃ jīvitād vyaparopehi tvaṃ ca me svāmiko bhaviṣyasīti || tena dāni so pitā jīvitād vyaparopito || so tatra adhiṣṭhāne jugupsito saṃvṛtto || mitrajñātikā parivarjenti || so tato adhiṣṭhānāto anyam adhiṣṭhānaṃ saṃkrānto atra me na koci jāniṣyati || tasya yo mātāpitṝṇāṃ bhikṣu kulopako āsi arahā mahānubhāvo so janapadacārikāṃ caramāṇo tam adhiṣṭhānam anuprāpto || tena dāni so dānapatiputro bhikṣuṇā tahiṃ adhiṣṭhāne dṛṣṭo || so pi taṃ bhikṣuṃ dṛṣṭvā śaṃkī saṃvṛtto mā me bhikṣu imaṃhi adhiṣṭhānaṃhi dūṣayatīti || tena dāni so pi arahā bhikṣu jīvitād vyaparopito || so dāni yo tadā āsi samyaksaṃbuddho tasya śāsane pravrajito || tena dāni śāsane pravrajitvā saṃgho ca bhinno buddhasya rudhiraṃ utpāditaṃ || etāni paṃcānantaryāṇi karmāṇi kṛtvā mahānarakeṣu upapanno ||</p>
<p><a class="sc" id="61"></a>so aṣṭasu mahānarakeṣu ṣoḍaśotsadeṣu suciraṃ dīrgham adhvānaṃ saṃdhāvitvā saṃsaritvā <a class="sen" id="sen1.245"></a> yadā bhagavatā śākyamuninā anuttarā samyaksaṃbodhiḥ abhisaṃbuddhā dharmacakro pravṛttaḥ so mahāsamudre timitimiṃgilo nāma matsyajāti āyāmato bhahuyojanaśatikena ātmabhāvena || yadā thapakarṇi gṛhapati sayānapātro paṃcaśataparivāro tena mahāsamudraṃ okasto tadā tena makarabhūtena bubhukṣitena mukhaṃ ucchvāsitaṃ bhojanārthikena || tato yānapātrāṇi sthapakarṇikasya gṛhapatisya yena taṃ makaramukhaṃ tena pradhāvitā || niryātamukha āha || gṛhapati imāni yānapātrāṇi baḍavāmukhe patitāni yaṃ dāni karaṇīyaṃ taṃ karotha nāsti dāni vo jīvitaṃ || te dāni devadevatāṃ namasyanti svakasvakāni | kecic chivaṃ kecid vaiśravaṇaṃ kecit skandhaṃ kecid varuṇaṃ kecid yamaṃ kecid dhṛtarāṣṭraṃ kecid virūḍhakaṃ kecid virūpākṣaṃ kecid indraṃ kecid brahmaṃ kecit samudradevatāṃ || yāvad āyuṣmāṃ pūrṇako samanvāharati paśyati sthapakarṇikaṃ gṛhapatiṃ paṃcaśataparivāraṃ saṃśayaprāptaṃ || so tuṇḍaturikāto parvatāto vaihāyasam abhyudgamya mahāsamudre thapakarṇikasya yānapātraṃ upari vaihāyasam antarīkṣe asthāsi || te sarve paṃca vāṇijaśatāni prāñjaliṃ kṛtvā utthitā bhagavaṃ bhagavaṃ tava śaraṇagatā sma || sthaviro āha || nāhaṃ bhagavāṃ śrāvako ’ham asmi || sarve ekakaṇṭhā namo buddhasyeti udīretha || tehi sarvehi pañcehi vaṇijaśatehi namo buddhasyeti vighuṭṭhaṃ || tasya timitimiṃgilasya buddhaśabdaṃ karṇapathaṃ gato || tasya taṃ śabdaṃ śrutvā yo aprameye asaṃkhyeye kalpe meghasya māṇavasya sakāśāto dīpaṃkarabuddhaśabdo śruto taṃ mahāsamudre timitimiṃgilabhūtasya āmukhībhūto || amogho buddhaśabdo ti || tasya dāni timitimiṃgilasya bhūtasya etad abhūṣi || buddho loke prādurbhūto vayaṃ ca apāyagatā || tena dāni saṃvignena punar api mukhaṃ saṃmīlitaṃ || anāhāro kālagato taṃ buddhaśabdaṃ samanusmaranto samanantarakālagato śrāvastyāṃ mahānagaryāṃ <a class="sen" id="sen1.246"></a> brāhmaṇakule upapanno tena kālena tena samayena prajāto dārako jāto || yathoktaṃ bhagavatā nāhaṃ bhikṣavo karmato ’nyad vademi iti ||</p>
<p><a class="sc" id="62"></a>tasya dāni dārakasya dharmaruci nāma kṛtaṃ || yadā mahanto saṃvṛtto tadā bhagavataḥ śāsane pravrajito || prayujyantena ghaṭantena vyāyamantena tisro vidyā ṣaḍabhijñā balavaśībhāvaṃ sākṣātkṛtaṃ || trikhutto divasasya bhagavataḥ pādavandane upasaṃkramati || yattakam upasaṃkramati tattakaṃ bhagavāṃ codeti smāreti cirasya dharmaruci sucirasya dharmaruci || so pi āha || evam etaṃ bhagavaṃ evam etaṃ sugata | cirasya bhagavaṃ sucirasya sugata || bhikṣu saṃśayena bhagavantaṃ pṛcchanti || trikhutto divasasya dharmarucir bhagavantam upasaṃkramati bhagavāñ ca tam evam āha cirasya dharmaruci sucirasya dharmarucīti bhagavantam evam āha evam etaṃ bhagavaṃ evam etaṃ sugata cirasya bhagavaṃ sucirasya sugata na ca punar bhagavaṃ vayam imasya bhāṣitasya artham ājānāma || teṣāṃ bhagavāṃ bhikṣūṇāṃ etāṃ prakṛtiṃ vistareṇārocayati dīpaṃkaram upādāya || ahaṃ ca megho māṇavo nāmena āsi eṣo ca dharmaruci meghadatto || evaṃ bhikṣavo amogho buddhaśabdo yāvad duḥkhakṣayāya saṃvartati ||</p>
<blockquote class="gatha">
<p><a class="sc" id="63"></a>tena samayena sthaviro dharmaruci upāgamesi śāstāraṃ |<br>
pādau jinasya vandati āha pi sucirasya dharmaruci ||</p>
<p><a class="sc" id="64"></a>sucirasya lokanāyaka dharmaruci pratibhaṇāti śāstāraṃ |<br>
jānantaṃ pṛcchati jino kiṃkāraṇaṃ brusi sucirasya ||</p>
<p><a class="sc" id="65"></a>so punar āha pure ahaṃ lavaṇajale timitimiṃgilo āsi |<br>
kṣudhādaurbalyaparigato viparimuṣaṃ bhojanārthāye ||</p>
<p><a class="sc" id="66"></a><a class="sen" id="sen1.247"></a> tatra bahu prāṇanayutā praviśensus tada śarīradehaṃ me |<br>
vāṇijakaśatāni paṃca praviśensu tathaiva yānena ||</p>
<p><a class="sc" id="67"></a>pātre ca praviśamāne atrāṇabhayārditā vyasanaprāptā |<br>
sarve ekavācam avaci namo daśabalasya buddhasya ||</p>
<p><a class="sc" id="68"></a>buddheti śrutva ghoṣaṃ aśrutapūrvam abhūṣim ahaṃ prīto |<br>
hṛṣṭo udagracitto tvaritaṃ saṃmīlayesi mukhaṃ ||</p>
<p><a class="sc" id="69"></a>sunensu prāṇanayutāni tiryagyonigatā vaṇijaśatāna |<br>
ghoṣeṇa daśabalasya vyutthito tadāham apāyeṣu ||</p>
<p><a class="sc" id="70"></a>tena kuśalena bhagavaṃ idaṃ me āropitaṃ manuṣyatvaṃ |<br>
sucaritaphalena tena dharmarucīti mama samājñā ||</p>
<p><a class="sc" id="71"></a>tenaivāhaṃ hetunā pravrajito tava svayaṃbhu prāvacane |<br>
nacirasya pravrajitvā abhūṣi arahāṃ dhutakleśo ||</p>
<p><a class="sc" id="72"></a>bahukalpakoṭinayutā saṃsāraṃ saṃsaritvāna anantaṃ |<br>
anusmārento sugataṃ bhaṇāmi sucirasya lokahita ||</p>
<p><a class="sc" id="73"></a>sucirasya dharmacakṣur viśodhitaṃ dharmasaṃśayaṃ chinnaṃ<br>
mohatimirāvanaddhaṃ uṣito ’smi ciraṃ apāyeṣu ||</p>
<p><a class="sc" id="74"></a>tena kuśalena timiraṃ prahīnaṃ rāgadveṣā ca ūhatā |<br>
aśeṣā bhavanetrisaritā ucchoṣitā ayam iha jātiḥ ||</p>
<p><a class="sc" id="75"></a>asya pi timitimiṃgilasya buddhaśravaṇaṃ mahatphalaṃ āsi |<br>
kiṃ puna idāni bhagavaṃ idaṃ śrutaṃ nāvahed amṛtaṃ ||</p>
<p><a class="sc" id="76"></a><a class="sen" id="sen1.248"></a> tasmād vivarjayitvā nīvaraṇā paṃca cetasāvaraṇā |<br>
śrotavyaṃ buddhavacanaṃ dullabhasaṃjñām upajanetvā ||</p>
<p><a class="sc" id="77"></a>kṛcchro manuṣyalābho vivarjanā ca asārarūpavanāt* |<br>
buddhāna ca utpādo śraddhā ca bhaveya ca nirvṛtiḥ ||</p>
</blockquote>
<p class="endsection">iti śrīmahāvastu-avadāne dīpaṃkaravastu samāptaṃ</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
