<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu42">
<article>
<div class="hgroup">
<p class="division">Mahāvastu</p>
<h1>42. The Story of Dharmapāla</h1>
</div>
<p><a class="sc" id="1"></a>bhagavān āha ||</p>
<p><a class="sc" id="2"></a>bhūtapūrvaṃ bhikṣavo atītamadhvāne nagare vārāṇasī kāśijanapade brahmadatto nāma rājā rājyaṃ kārayati | nihatapratyarthiko nihatapratyamitro sunigṛhītajanapado dānasaṃvibhāgaśīlo kṛtapuṇyo maheśākhyo mahābalo mahākośo mahāvāhano | tasya taṃ rājyaṃ ṛddhaṃ ca sphītaṃ ca kṣemaṃ ca subhikṣaṃ ca ākīrṇajanamanuṣyaṃ ca || tasya rājño purohito brahmāyuḥ nāma trayāṇāṃ vedānāṃ pārago sanirghaṇṭhakaiṭabhānāṃ itihāsapaṃcamānāṃ akṣarapadavyākaraṇe analpako | so yam ācāryaḥ kuśalo brāhmaṇavedeṣu pi śāstreṣu dānasaṃvibhāgaśīlo daśa kuśalakarmapathāṃ samādāya vartati || tasya putro dharmapālo nāma māṇavako || tasya brahmāyusya bhavati | samayo mama putrasya dharmapālasya vedāni adhīyituṃ na caiṣa yukto mama sakāśāto vedāni adhītuṃ | pitṛviśrambheṇāpi nādhīṣyati gurukule naṃ dāsyāmi || ayam api brāhmaṇo vedapārago anuhimavante āśrame paṃca vaṭukaśatāni vedāṃ vāceti | tena so dharmapālo tasya brāhmaṇasya anuparītto vedān adhyāpehīti ||</p>
<p><a class="sc" id="3"></a>tasyāpi dāni āśramasya avidūre mahān udakahrado tatra ca udakahrade udakarākṣaso prativasati punarpunaḥ janaṃ snapayantaṃ māreti || so dharmapālo māṇavako tahiṃ udakahrade punarpunaḥ snāpayati || tasya brāhmaṇasya bhavati || atra udakahrade udakarākṣaso prativasati punaḥpunar manuṣyāṃ māreti eṣo ca dharmapālo purohitaputro tatra udakahrade <a class="sen" id="sen2.78"></a> snāpayati | sace dāni tatra snāyanto udakarākṣasena khajjeya purohito asṃākaṃ aparituṣṭo bhaveya kiṃ tumhehi udakahradāto na vārito || so dāni tena upādhyāyena dharmapālako māṇavako śabdāpito ucyati || mā atra udakahrade snāyāhi atra udakahrade rākṣaso dāruṇo prativasati | mā tena udakarākṣasena khajjiṣyasi || tatra ca udakahrade maheśākhyo nāgo prativasati mahāparivāro tasya ca nāgarājño putro dharmapālena māṇavakena sārdhaṃ prīṇayati kathāsamullāpena ramati | tena so māṇavako nāgabhavanāntaḥ tārito || tena māṇavakena sārdhaṃ so nāgakumāro kathāsamullāpena ramati tatra ca nāgabhavane dharmapālo māṇavako daśa kuśalāṃ karmapathāṃ deśayati || aparo ca māṇavako dharmapālasya samavayo sadṛśo ca grāmāntaraṃ tena mārgeṇa gacchanto tahiṃ udakahrade udake snāyate || so tena udakarākṣasena mārito tahiṃ udakahrade ardhakhāditako plavanto apareṇa māṇavakena dṛṣṭo || tena āśramaṃ gatvā upādhyāyasya ārocitaṃ dharmapālo udakarākṣasena khāyito ti || so brāhmaṇo sarvehi tehi paṃcahi vaṭukaśatehi sārdhaṃ taṃ udakahradaṃ gato paśyati ca taṃ māṇavakaṃ udakarākṣasena ardhakhāditakaṃ plavantaṃ | tehi taṃ dṛṣṭvā sarvehi rāvo mukto || tehi tato udakāto utkṣipitvā kāṣṭhāni samāvartayitvā dhyāyito || tāni asthīni ghaṭake kṛtvā saparivāro vārāṇasīṃ gato brahmāyusya mūle | aśrukaṇṭho rudanmukho brahmāyuṣya upasaṃkramitvā āha || sa dharmapālo udakarākṣasena mārito | ibhāni asthīni || brahmāyu brāhmaṇaṃ āha || nāsti etan ti dharmapālo daharo kumāro nāpi asmākaṃ kule daharā mṛtapūrvā || so dāni brahmāyur brāhmaṇo taṃ dharmapālasya upādhyāyaṃ gāthāya adhyabhāṣasi ||</p>
<blockquote class="gatha">
<p><a class="sc" id="4"></a><a class="sen" id="sen2.79"></a> prāṇaṃ na hiṃseya nadinnamādiye<br>
pāpaṃ ca karmaṃ manasāpi na caret* |<br>
sarve anārjaṃ parivarjeyāmaḥ<br>
tasmā hi asmād daharo na mṛyyati ||</p>
<p><a class="sc" id="5"></a>na ca mo kadācid asti krodho<br>
na cāpi krudhyāma vayaṃ kadācit* |<br>
kruddhe pi no cāpi karoma kopaṃ<br>
tasmā hi asmād daharo na mṛyyati ||</p>
<p><a class="sc" id="6"></a>śṛṇoma dharmaṃ asatāṃ satāṃ ca<br>
no cāpi dharmaṃ asatāṃ rocayāma |<br>
asatāṃ hi tvasatāṃ rocayāmaḥ<br>
tasmā hi asmād daharo na mṛyyati ||</p>
<p><a class="sc" id="7"></a>dadāma dānā bahuśo bahūni<br>
no cāpi no apriyo yācamāno |<br>
dattvā ca dānā nanutapyamānā<br>
tasmā hi asmād daharo na mṛyyati ||</p>
<p><a class="sc" id="8"></a>ye brāhmaṇā śravaṇaśīlavanto<br>
ghoṣeṣiṇo yācanakā upenti |<br>
priyaṃ mo teṣāṃ śravaṇadarśanaṃ ca<br>
tasmā hi asmād daharo na mṛyyati ||</p>
<p><a class="sc" id="9"></a>ye brāhmaṇā śravaṇaśīlavanto<br>
<a class="sen" id="sen2.80"></a> ghoṣeṣiṇo yācanakā caranti |<br>
tān annapānair abhitarpayāmaḥ<br>
tasmā hi asmād daharo na mṛyyate ||</p>
<p><a class="sc" id="10"></a>ye cāpi mo yācanakā upenti<br>
andhā anāthā kṛpaṇā anāyakāḥ |<br>
tān annapānair abhitarpayāmaḥ<br>
tasmā hi asmād daharo na mṛyyate ||</p>
<p><a class="sc" id="11"></a>vayaṃ ca bhāryāṃ anatikramāmo<br>
bhāryā pi asmān na atikramāti |<br>
tato vayaṃ dharmacaryaṃ carāmaḥ<br>
tasmā hi asmād daharo na mṛyyati ||</p>
<p><a class="sc" id="12"></a>yo jāyate so bhavate suśīlo<br>
susaṃyato suvrato ṛjubhūtaḥ |<br>
adhyāpako bhoti samāptapādaḥ<br>
tasmā hi asmād daharo na mṛyyati ||</p>
<p><a class="sc" id="13"></a>mātā pitā bhaginī bhrātaro ca<br>
ye cāpi jñātayo ananyapakṣikā |<br>
carāma dharmaṃ paralokahetoḥ<br>
tasmā hi asmād daharo na mṛyyati ||</p>
<p><a class="sc" id="14"></a>mātā pitā bhaginī bhrātaro ca<br>
ye ca kulapreṣyakarā bhavanti |<br>
carāma dharmaṃ paralokadarśī<br>
tasmā hi asmād daharo na mṛyyati ||</p>
<p><a class="sc" id="15"></a>dharmo hi vai rakṣati dharmacāriṃ<br>
<a class="sen" id="sen2.81"></a> chatraṃ mahantaṃ yatha varṣakāle |<br>
eṣo nuśaṃso dharme sucīrṇe<br>
na durgatiṃ gacchati dharmacārī ||</p>
<p><a class="sc" id="16"></a>adharmacārī hi naro pramatto<br>
yāṃ yāṃ gatiṃ gacchati adharmacārī |<br>
so naṃ adharmo carito hanāti<br>
sāmaṃ gṛhīto yatha kṛṣṇasarpo ||</p>
<p><a class="sc" id="17"></a>na hi dharmo adharmo ca ubhau samavipākinau |<br>
adharmo nirayaṃ neti dharmo prāpeti svargatiṃ ||</p>
<p><a class="sc" id="18"></a>dharmo hi vai rakṣati dharmacāriṃ<br>
chatraṃ mahantaṃ yatha varṣakāle |<br>
dharmeṇa gupto mama dharmapālo<br>
anyasya asthīni sukhī kumāro ||</p>
</blockquote>
<p><a class="sc" id="19"></a>so brāhmaṇo saparivāro bhojayitvā brahmāyunā brāhmaṇena visarjito so ca brāhmaṇo āśramaṃ gato dharmapālaṃ ca māṇavakaṃ tahiṃ āśrame paśyati | te dāni sarve vismitā suṣṭu purohitena jñātaṃ ||</p>
<p><a class="sc" id="20"></a>bhagavān āha || syāt khalu punar bhikṣavaḥ yuṣmākam evam asyād anyaḥ sa tena kālena tena samayena brahmāyur nāma brāhmaṇo abhūṣi | na khalv eta devaṃ draṣṭavyaṃ | tat kasya hetoḥ | ahaṃ bhikṣavaḥ tena kālena tena samayena brahmāyur nāma brāhmaṇaḥ || syāt khalu punar bhikṣavo yuṣmākam evam asyād anyaḥ sa tena kālena tena samayena brahmāyusya brāhmaṇasya dharmapālo nāma putro abhūṣi | naitad evaṃ draṣṭavyaṃ | eṣa rāhulo tena kālena tena samayena brahmāyusya <a class="sen" id="sen2.82"></a> dharmapālo nāma putro abhuṣi | tadāpi eṣo mayā jñāto etarahiṃ pi mayā cirapranaṣṭā śākiyamuṣṭiḥ jñātā ||</p>
<p class="endsection">iti śrīdharmapālasya jātakaṃ samāptaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
