<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu28">
<article>
<div class="hgroup">
<p class="division">Mahāvastu</p>
<h1>28. Plagues of Former Days</h1>
</div>
<p><a class="sc" id="1"></a>buddhena bhagavatā vaiśālīye sīmaṃ ākramantena sarve amanuṣyakā palānāḥ || mahanto janakāyo prīto bhagavantaṃ pṛcchati || paśya bhagavan kathaṃ bhagavatā vaiśālīye sīmām ākramantenaiva sarve amanuṣyakāḥ palānāḥ || bhagavān āha || kim atra vāsiṣṭhāho āścaryaṃ yan tathāgatena paramasaṃbodhipraptena devātidevena sīmām ākramantenaiva sarve amanuṣyakā palānāḥ || anyadāpi mayā ṛṣibhūtena kampille nagare sīmām ākramantenaiva sarve amanuṣyakā palānāḥ || lecchavikā āhansu || anyadāpi bhagavan* || bhagavān āha || anyadāpi vāsiṣṭhā ||</p>
<h2>Rakṣita Jātaka</h2>
<p><a class="sc" id="2"></a>bhūtapūrvaṃ vāsiṣṭhā atīta-m-adhvāne pāṃcāle janapade kampilla nagare rājā brahmadatto nāma rājyaṃ kāresi susaṃgṛhītaparijano dānasaṃvibhāgaśīlo || tasya taṃ kampillaṃ janapadaṃ ṛddhaṃ ca sphītaṃ ca kṣemaṃ ca subhikṣaṃ cākīrṇabahujanamanuṣyaṃ ca sukhitamanuṣyaṃ ca praśāntadaṇḍaḍamaraṃ sunigṛhītataskaraṃ vyavahārasampannaṃ || tasya dāni rājño brahmadattasya rakṣito nāma purohitaputro maheśākhyo daśakuśalakarmapathasamādāyavartī kāmeṣu ādīnavadarśāvī niḥśaraṇaprajño saṃvegabahulo naiṣkramyābhiprāyo || so kāmeṣu ādīnavaṃ dṛṣṭvā anuhimavantaṃ gatvā ṛṣipravrajyāṃ parvrajīto || tena dāni tahiṃ himavante āśramaṃ <a class="sen" id="sen1.284"></a> māpetvā tṛṇakuṭīparṇakuṭīni kṛtvā mūlapatrapuṣpaphalabhakṣeṇa bāhirakeṇa mārgeṇa pūrvarātraṃ apararātraṃ jāgarikāyogam anuyuktena viharantena catvāri dhyānāni utpāditāni paṃca ca abhijñā sākṣīkṛtā || so dāni caturdhyānalābhī paṃcābhijño daśakuśalakarmapathasamādāyavartī kumāro brahmacārī svayam āśrame paryaṃkena niṣaṇṇo candramaṇḍalaṃ ca sūryamaṇḍalaṃ ca pāṇinā parāmṛṣati | yāvad brahmakāyikakāyān vaśe varteti ugratapo ṛṣi mahābhāgo || kadācit kampille mahānagare sajanapade amanuṣyavyādhi dāruṇo utpanno || tena amanuṣyavyādhinā spṛṣṭā bahūni prāṇisahasrāṇi anayavyasanam āpadyante || rājñā brahmadattena taṃ kampille mahāntam ādīnavaṃ dṛṣṭvā anuhimavante rakṣitasya dūto preṣitaḥ || kampille edṛśo amanuṣyavyādhi utpanno bahūni prāṇisahasrāṇi anayavyasanam āpadyanti || sādhu bhagavān kampillam āgaccheyā anukampām upādāya || ṛṣir dūtavacanaṃ śrutvā anuhimavantāto kampillam āgato || tena ṛṣiṇā kampillasya sīmām ākramantena sarve te amanuṣyakā palānāḥ || ṛṣiṇā tahiṃ kampille svastyayanaṃ kṛtaṃ daśa kuśalāḥ karmapathā deśitā caturaśītināṃ prāṇisahasrāṇāṃ ||</p>
<blockquote class="gatha">
<p><a class="sc" id="3"></a>kiṃ so naro jalpam acintyakālaṃ<br>
katamāsya vidyā katamaṃ sya dānaṃ |<br>
saukhyādhvago asmiṃ pare ca loke<br>
kathaṃkaro rakṣito svastyayanaṃ tad āhu ||</p>
<p><a class="sc" id="4"></a>yo siddhadevāṃ ca narāṃś ca sarvā<br>
jñātiṃ ca bhūtāni ca nityakālaṃ |<br>
avajānati prajvalanaṃ ca tīkṣṇaṃ<br>
bhūtānukampi rakṣito svastyayanaṃ tad āhuḥ ||</p>
<p><a class="sc" id="5"></a><a class="sen" id="sen1.285"></a> yo vā duruktaṃ vacanaṃ kṣameyā<br>
kṣāntībalena adhivāsayanto |<br>
paruṣaṃ śrutvā vacanaṃ aniṣṭaṃ<br>
adhivāsanārakṣito svastyayanaṃ tad āhuḥ ||</p>
<p><a class="sc" id="6"></a>yo vā duruktaṃ vacanaṃ kṣameya<br>
jātā ca ye snigdhamitrā satataṃ bhavanti |<br>
viśāradā avisaṃvādakā ca<br>
tāṃ mitradrohīsamasaṃvibhāgī |<br>
dhanena mitrāṃ sadā-m-anukampi<br>
so mitramadhye rakṣito svastyayanaṃ tad āhuḥ ||</p>
<p><a class="sc" id="7"></a>yo jñātimadhye ca sahāyamadhye<br>
śīlena prajñāya vaśītayā ca |<br>
abhirocati sarvaṃ hi nityakālaṃ<br>
so jñātimadhye rakṣito svastyayanaṃ tad āhuḥ ||</p>
<p><a class="sc" id="8"></a>yasmiṃ rājā bhūmipatī prasannā<br>
jānanti satye ca parākrame |<br>
abhavya eṣo iha ca purā ca<br>
sa rājamadhye rakṣito svastyayanaṃ tad āhuḥ ||</p>
<p><a class="sc" id="9"></a>yaṃ snigdhabhāvā <span class="gap">+ + + + + + + + +</span><br>
mātā prajāyām anukampitā ca |<br>
prajāyate rūpavatī suśīlā<br>
gharavāsa rakṣito svastyayanaṃ tad āhuḥ ||</p>
<p><a class="sc" id="10"></a><a class="sen" id="sen1.286"></a> ye āryadharmeṇa stuvanti buddhaṃ<br>
upasthitā paricariyāye santo |<br>
bahuśrutā tīrṇakāṃkṣā vimuktā<br>
arhantamadhye rakṣito svastyayanaṃ tad āhuḥ ||</p>
<p><a class="sc" id="11"></a>annaṃ pānaṃ kāśikacandanaṃ ca<br>
gandhaṃ ca mālyaṃ ca dadanti kāle |<br>
prasannacittā śramaṇabrahmehi<br>
grāmasya madhye rakṣito svastyayanaṃ tad āhuḥ ||</p>
<p><a class="sc" id="12"></a>paiśunyaṃ mṛṣāvāda pareṣu dāraṃ<br>
prāṇātipātaṃ ca tathaiva madyaṃ |<br>
etaṃ prahāya svargatiṃ gamiṣyatha<br>
grāmasya madhye rakṣito svastyayanaṃ tad āhuḥ ||</p>
</blockquote>
<p><a class="sc" id="13"></a>syāt khalu punar vo vāsiṣṭhāho evam asyāsyād anyo sa tena kālena tena samayena rakṣito nāma ṛṣi abhūṣi | na khalv eva draṣṭavyaṃ | tat kasya hetoḥ | ahaṃ so vāsiṣṭhā tena kālena tena smayena rakṣito nāma ṛṣi abhūṣi || anyo so tena kālena tena samayena kampille nagare brahmadatto nāma rājā abhūṣi || na khalv etad eva draṣṭavyaṃ || eṣo rājā śreṇiko bimbisāro tadā kampille nagare brahmadatto nāma rājā abhūṣi || tadāpi maye ṛṣibhūtena kampille sīmām ākramantenaiva sarve amanuṣyakā palānāḥ || etarahiṃ pi maye vaiśālīye sīmām ākramantenaiva sarve amanuṣyakā palānāḥ ||</p>
<p><a class="sc" id="14"></a>api ca na etarahiṃ yeva maye sīmām ākramantenaiva sarve amanuṣyakā palānāḥ | anyadāpi maye sīmām ākramantenaiva amanuṣyakā palānāḥ ||</p>
<h2>Hastināga Jātaka</h2>
<p><a class="sc" id="15"></a>bhūtapūrvaṃ vāsiṣṭhāho atītam adhvānaṃ nagare vārāṇasī kāśijanapade rājā rājyaṃ kārayati kṛtapuṇyo maheśākhyo mahābalo mahākośo mahāvāhano susaṃgṛhītaparijano <a class="sen" id="sen1.287"></a> dānasaṃvibhāgaśīlo || tasya taṃ nagaraṃ vārāṇasī kāśijanapado ṛddho ca sphīto ca kṣemo ca subhikṣo ca ākīrṇajanamanuṣyo ca || tasya dāni rājño hastināgo kṛtapuṇyo maheśākhyo mahātejo mahānubhāvo tasya tejānubhāvena vārāṇasī kāśījanapado nirītiko nirupadravo yenānyeṣām api grāmajanapadānāṃ sīmām ākramantenaiva nirītikā nirupadravā bhonti || kadācit* mithilāyāṃ videhanagare amanuṣyavyādhir utpanno bahūni prāṇisahasrāṇi anayavyasanam āpadyanti || te śṛṇvanti kāśīrājño hastināgo kṛtapuṇyo ca maheśākhyo ca mahātejo ca mahānubhāvo ca yasya grāmasya vā nagarasya vā sīmām ākramati nirītiko nirupadravo so grāmo vā nagaro vā bhavati || tena dāni vaidehakarājñā aparo brāhmaṇo ukto || gaccha vārāṇasīṃ so kāśirājā sarvaṃdado ca dānasaṃvibhāgaśīlo ca || tasya imāṃ prakṛtiṃ ārocehi taṃ ca hastināgaṃ yācehi || tena nāgena iha āgatena sarvo amanuṣyavyādhi praśamiṣyati || so brāhmaṇo rājño vacanaṃ śrutvā anupūrveṇa vārāṇasim anuprāpto || brāhmaṇo ca vārāṇasiṃ praviśati || ayaṃ ca kāśirājā vārāṇasīto bahir nagaraṃ niryāti mahatā rājānubhāvena mahatīye rāja-ṛddhīye taṃ ca hastināgaṃ sarvālaṃkāravibhūṣitaṃ hemajālasaṃcchannaṃ śirījvalantaṃ purato gacchati || tena brāhmaṇena so kāśirājā purataḥ sthitvā jayena vardhāpito || rājā taṃ brāhmaṇaṃ dṛṣṭvā sthito || kena te sti bho brāhmaṇa artho kin te dadāmi || brāhmaṇena taṃ mithilāyām amanuṣyaṃ upasargaṃ sarvaṃ kāśirājño ārocitaṃ || etaṃ mahārāja hastināgaṃ dehi mithilāyām anukampām upādāya || rājā sakṛpo parānugrahapravṛtto ca || tena taṃ hastināgaṃ tasya brahmaṇo yathālaṃkṛtaṃ dinnaṃ || dadāmi te brāhmaṇa nāgam imam alaṃkṛtaṃ hemajālena cchannaṃ rājārhaṃ rājabhogyaṃ udāraṃ <a class="sen" id="sen1.288"></a> sasārathiṃ | gacchahi yenakāmaṃ || syāt khalu punar vo vāsiṣṭhāho evam asyāsyā anyaḥ sa tena kālena tena samayena vārāṇasyāṃ rājā abhūṣi || na etad evaṃ draṣṭavyaṃ || eṣa rājā śreṇiko bimbisāro tena kālena tena samayena kāśirājā abhūṣi || syāt khalu punar vo vāsiṣṭhāho evam asyāsyā anyo so tena kālena tena samayena mithilāyāṃ rājā bhavati || na etad evaṃ draṣṭavyaṃ || tat kasya hetoḥ || eṣa siṃhasenāpatis tena kālena tena samayena rājā abhūṣi || anyo so brāhmaṇo bhavati | eṣo tomaro lecchaviḥ || anyo so hastināgo bhavati || na khalu punar evaṃ draṣṭavyaṃ || ahaṃ so tena kālena tena samayena rājño hastināgo abhūṣi || tadāpi maye hastinagabhūtena mithilāyāṃ sarve amanuṣyakāḥ palānāḥ || etarahiṃ pi maye vaiśālīye sīmām ākramantenaiva sarve amanuṣyakā palānāḥ ||</p>
<p><a class="sc" id="16"></a>api tu vāsiṣṭhāho na etarahim eva maye sīmām ākramantenaiva sarve amanuṣyakāḥ palānāḥ || anyadāpi ṛṣabhabhūtena sīmām ākramantenaiva sarve amanuṣyakāḥ palānāḥ ||</p>
<h2>Ṛṣabho Jātaka</h2>
<p><a class="sc" id="17"></a>bhūtapūrvaṃ vāsiṣṭhāho atītam adhvānaṃ rājagṛhe nagare rājā rājyaṃ kārayati kṛtapuṇyo maheśākhyo susaṃgṛhītaparijano dānasaṃvibhāgaśīlo mahābalo mahākośo mahābalavāhano | tasya taṃ rājyaṃ ṛddhaṃ ca sphītaṃ ca kṣemaṃ ca subhikṣaṃ ca ākīrṇamanuṣyañ ca bahujanamanuṣyam ca sukhitajanamanuṣyaṃ ca praśāntadaṇḍaḍamaraṃ sunigṛhītataskaraṃ vyavahārasampannaṃ || tahiṃ amanuṣyavyādhi utpanno bahūni prāṇisahasrāṇi amanuṣyavyādhinā anayavyasanam āpadyanti || aṅgarājño ca ṛṣabho abhūṣi prāsādiko darśanīyo kṛtapuṇyo maheśākhyo || tasya tejānubhāvena sarvam aṅgaviṣayaṃ nirītikaṃ nirupadravaṃ || rājagṛhakā brāhmaṇagṛhapatikā śṛṇvanti || aṅgarājño īdṛśo ṛṣabho prāsādiko darśanīyo kṛtapuṇyo maheśākhyo | tasya tejānubhāvena sarvam aṃgaviṣayaṃ nirītikaṃ <a class="sen" id="sen1.289"></a> nirupadravaṃ bhavati || tehi rājño ārocitaṃ || mahārāja śṛṇoma aṃgarājño edṛśo ṛṣabho prāsādiko darśanīyo kṛtapuṇyo maheśākhyo mahānubhāvo | yasya grāmasya vā nagarasya vā sīmām ākramati taṃ nirītikaṃ nirupadravaṃ bhavati || mahārāja ṛṣabhaṃ ānaya yathā tena ānītena rājagṛhe amanuṣyavyādhi praśamiṣyati || rājagṛhakena rājñā aṅgarājño brāhmaṇo preṣito || gaccha aṅgarājña imaṃ rājagṛhe ādīnavaṃ vedayitvā taṃ ṛṣabhaṃ yācāhīti || so dāni rājño brāhmaṇo tatheti pratiśruṇitvā rājagṛhāto anupūrveṇa aṅgarājasya nagaram anuprāptaḥ || tena aṅgarājño upasaṃkramitvā aṅgarājānaṃ jayena vardhāpetvā evaṃ rājagṛhakam amanuṣyavyādhiṃ sarvaṃ vistareṇa ārocetvā ṛṣabhaṃ yācitaṃ || so pi ca rājā sakṛpo ca parānugrahapravṛtto ca || tena taṃ rājagṛhakānāṃ mahantam ādīnavaṃ śrutvā so ṛṣabho tasya brāhmaṇasya dinnaḥ || gaccha brāhmaṇa sukhī bhavantu rājagṛhakā manuṣyā sarve satvāś ca || brāhmaṇo taṃ ṛṣabhaṃ gṛhya aṃgaviṣayāto magadhaviṣayam āgacchati || samanantaraṃ ca vāsiṣṭhāho ṛṣabheṇa rājagṛhasya sīmā ākrāntā sarve ca te amanuṣyakā palānā nirītiko ca nirupadravo rājagṛhasya janapado saṃvṛtto || syād vo punar eva vāsiṣṭhāho evam asyāsyād anyaḥ sa tena kālena tena samayena aṃganagare aṃgarājā abhūṣi || na khalu punar evaṃ draṣṭavyaṃ || tat kasya hetoḥ || eṣa vāsiṣṭhāho rājā śreṇiyo bimbisāro tena kālena tena samayena aṅgarājā abhūṣi || anyo sa tena kālena tena samayena rājagṛhe rājā abhūṣi || na etad evaṃ draṣṭavyaṃ || tat kasya hetoḥ || eṣa siṃhasenāpatiḥ || anyaḥ sa tena kālena tena samayena rājagṛhako brāhmaṇo abhūṣi yena taṃ ṛṣabhaṃ ānītaṃ || na etad evaṃ draṣṭavyaṃ || tat kasya <a class="sen" id="sen1.290"></a> hetoḥ || eṣa vāsiṣṭhāho tomaro lecchavis tena kālena tena samayena rājagṛhe brāhmaṇo abhūṣi yena taṃ aṅgarājño sakāśāto ṛṣabho rājagṛham ānīto || syāt khalu punar vo vāsiṣṭhāho evam asyāsyā anyaḥ sa tena kālena tena samayena aṃgarājño ṛṣabho abhūṣi || na khalv etad evaṃ draṣṭavyaṃ || tat kasya hetoḥ || ahaṃ so vāsiṣṭhāho tena kālena tena samayena aṃgarājño ṛṣabho abhūṣi || tadāpi maye ṛṣabhabhūtena rājagṛhasya sīmām ākramantenaiva sarve amanuṣyakā palānā etarahiṃ pi maye paramasaṃbodhiprāptena vaiśālīyaṃ sīmām ākramantenaiva sarve amanuṣyakā palānāḥ ||</p>
<p class="endsection">iti śrīmahāvastu-avadāne ṛṣabhasya jātakaṃ samāptaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
