<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu111">
<article>
<div class="hgroup">
<p class="division">Mahāvastu</p>
<h1>111. The Jātaka of Arindama</h1>
</div>
<p><a class="sc" id="1"></a>bhikṣū bhagavantam āhansuḥ || kisya bhagavaṃ kathaṃ imena rājñā śreṇiyena bimbisāreṇa imasya purohitasya sakāśāto bhagavato śravaṇagatena vipulo ācchāyo dinno || bhagavān āha || na bhikṣavo etarahim eva etena rājñā śreṇyena biṃbisāreṇa purohitasya sakāśāto mama śravaṇagatena vipulo ācchāyo dinno anyadāpi dinno || bhikṣū āhansuḥ || anyadāpi bhagavan* || bhagavān āha || anyadāpi bhikṣavo ||</p>
<p><a class="sc" id="2"></a>bhūtapūrva bhikṣavaḥ atītam adhvānaṃ nagare mithilāyāṃ videhajanapade mahārājadhānyāṃ rājā arindamo rājyaṃ kāresi dhārmiko dharmarājā susaṃgṛhītaparijano dānasaṃvibhāgaśīlo mahābalo mahāvāhano | tasya ṣaṣṭiṃ nāgasahasrāṇi sarvālaṃkāravibhūṣitāni ṣaṣṭiṃ aśvasahasrāṇi sarvālaṃkāravibhūṣitāni ṣaṣṭiṃ rathasahasrāṇi dvīpicarmaparivārāṇi siṃhacarmaparivārāṇi savaijayantikāni sanandighoṣāṇi <a class="sen" id="sen3.450"></a> mahāpravārāṇi ucchritadhvajapatākāni ṣaṣṭiṃ dhenusahasrāṇi vatsadohinī | tasya ṣaṣṭiṃ kanyāsahasrāṇi ṣaṣṭiṃ paryaṃkasahasrāṇi sauvarṇamayāni rūpyamayāni dantamayāni || arindamasya khalu punar bhikṣavo rājño ṣaṣṭiṃ suvarṇapārisahasrāṇi ṣaṣṭiṃ rūpyapārisahasrāṇi abhūnsuḥ || ariṃdamasya khalu punar bhikṣavo rājño pitṛpitāmahāni ṣaṣṭiṃ nidhisahasrāṇi ṣaṣṭiṃ nagarasahasrāṇi ṛddhisphītāni akaṇṭakāni || ariṃdamasya rājño śroṇo nāma purohitaputro abhūṣi trayāṇāṃ vedānāṃ pārago akṣaraprabhedānāṃ itihāsapaṃcamānāṃ sanighaṇṭukaiṭabhānāṃ anupadakavyākaraṇakuśalo brāhmaṇavedeṣu daśa kuśalāṃ karmapathāṃ samādāyavartī kāmeṣu ādīnavaṃ dṛṣṭvā anuhimavantaṃ gatvā ṛṣipravrajyāṃ pravrajito || tena dāni bāhirakeṇa mārgeṇa yujyantena ghaṭantena vyāyamantena catvāri dhyānāny utpāditāni paṃcābhijñā ca sākṣīkṛtā maharddhiko mahānubhāvo ṛṣī saṃvṛtto ||</p>
<p><a class="sc" id="3"></a>atha khalu bhikṣavo śroṇasya ṛṣisya dīrghasyādhvano tyayena etad abhūṣi || rājā arindamo mama dārakavayasyo sahapāṃśukrīḍito tasya cādya caturāśīti varṣasahasrāṇi mahārājyaṃ kārayantasya samayo khalu rājño arindamasya pravrajyāye yaṃ nūnam asyāhaṃ saṃcodayeyaṃ || atha khalu bhikṣavo śroṇako ṛṣis tadyathāpi nāma balavāṃ puruṣo saṃmiñjitāṃ vā bāhāṃ prasāraye prasāritāṃ vā bāhāṃ saṃmiṃjaye ettakena kṣaṇavītihāreṇānuhimavaṃtāto āśramāto vaihāyasam abhyudgamya mahādevāmravane pratyasthāsi || adrākṣīd bhikṣavo arindamasya brāhmaṇapurohito rājācāryaḥ śroṇakaṃ ṛṣiṃ mahādevāmravane anyatamasmiṃ āmramūle niṣaṇṇaṃ dṛṣṭvā ca punar yena śroṇako ṛṣī tenopasaṃkramitvā śroṇakam ṛṣiṃ sādhu ca suṣṭhu ca pratisaṃmoditvā śroṇakaṃ ṛṣiṃ abhivādetvā yena <a class="sen" id="sen3.451"></a> mithilā tena prakrame rājño arindamasya vedanāya || tadaho eva ca bhikṣavaḥ rājño arindamasya kāmeṣu vyākutsanā utpadye yoniśo manasikāro śroṇakasya ṛṣisya darśanakāmatā udapāsi || atha khalu bhikṣavo rājā arindamas tāye velāye imāṃ gāthām adhyabhāṣet* ||</p>
<blockquote class="gatha">
<p><a class="sc" id="4"></a>tasya grāmavaraṃ demi nāriyo ca alaṃkṛtā |<br>
yo me śroṇakam ākhyāsi sahāyaṃ pānsukrīḍakaṃ ||</p>
<p><a class="sc" id="5"></a>tasya ca brāhmaṇo āsi kulīno adhyāpako |<br>
suduḥkhidurmanaṃ dṛṣṭvā idaṃ vacanam abravīt* ||</p>
<p><a class="sc" id="6"></a>mahyaṃ grāmavaraṃ dehi nārīyo ca svalaṃkṛtā |<br>
ahaṃ śroṇakam ākhyāsyaṃ sahāyaṃ pānsukrīḍakaṃ ||</p>
<p><a class="sc" id="7"></a>tuhyaṃ hi tāva vijite tuhyaṃ udyānabhūmiye |<br>
puṣpitā phalitā āmrā tatra so āsate ṛṣī ||</p>
</blockquote>
<p><a class="sc" id="8"></a>tato sa rājā tvaramāno amātyam adhyabhāṣati ||</p>
<blockquote class="gatha">
<p><a class="sc" id="9"></a>kṣipram asmākaṃ yojaya kṛtsnā nāgāṃ alaṃkṛtā |<br>
bherīpaṭahā vādyantu eko śaṃkho ca madhyamaḥ ||</p>
<p><a class="sc" id="10"></a>vayasyaṃ draṣṭum icchāmi śroṇakaṃ paryupāsituṃ |<br>
nānāvṛkṣaphalopetaṃ prayāsi <span class="gap">+ + +</span> vanaṃ ||</p>
<p><a class="sc" id="11"></a>rājā <span class="gap">+ + + + + + + + + + + +</span> |<br>
<span class="gap">+ + + + + +</span> śroṇako yatra dhyāyate ||</p>
<p><a class="sc" id="12"></a>taṃ ca so ṛṣiṃ addarśi sahāyaṃ pānsukrīḍakaṃ |<br>
dṛṣṭvā ca śroṇakaṃ tasmiṃ idaṃ vacanam abravīt* ||</p>
<p><a class="sc" id="13"></a><a class="sen" id="sen3.452"></a> kṛpaṇo va kathaṃ bhikṣo muṇḍasaṃghāṭiko dhano |<br>
samātāpitṛko dhyāyaṃ vṛkṣamūle pi tiṣṭhasi ||</p>
</blockquote>
<p><a class="sc" id="14"></a>atha khalu bhikṣavo śroṇako ṛṣi rājānam arindamaṃ gāthāye pratyabhāṣe ||</p>
<blockquote class="gatha">
<p><a class="sc" id="15"></a>na rāja kṛpaṇo bhavati dharmakāyasya śriyāpi ca |<br>
yo ca dharmaṃ samupakramya taddharme na rato naro |<br>
sa rāja kṛpaṇo bhavati jyotiṣṭomaparāyaṇo ||</p>
</blockquote>
<p><a class="sc" id="16"></a>atha khalu bhikṣavo rājā arindamo śroṇakaṃ ṛṣiṃ gāthāye pratyabhāṣe ||</p>
<blockquote class="gatha">
<p><a class="sc" id="17"></a>kathaṃ bhavāṃ sukhaṃ śayati vanaprāntasmiṃ śroṇaka |<br>
kathaṃ araṇye viharanto ekākī ramase kathaṃ ||</p>
<p><a class="sc" id="18"></a>kathaṃ bhagavaṃ kāyasya paritāpo na vidyate |<br>
rakṣāṃ va te saṃvidhemi atha nagaraṃ nayāmi te ||</p>
</blockquote>
<p><a class="sc" id="19"></a>atha khalu bhikṣavaḥ śroṇako ṛṣi rājānam arindamaṃ gāthāye pratyabhāṣe ||</p>
<blockquote class="gatha">
<p><a class="sc" id="20"></a>ekasya carato rāja kiṃ me rāṣṭraṃ kariṣyati |<br>
prathamaṃ khu bhadram adhanasya anāgārasya bhikṣuṇo ||</p>
<p><a class="sc" id="21"></a>yo haṃ grāmāto prakramāmi rāṣṭrāṇi nigamā tathā |<br>
anapekṣo va prakramāmi na kocid uparudhyati |<br>
dvitīyaṃ khu bhadram adhanasya anāgārasya bhikṣuṇo ||</p>
<p><a class="sc" id="22"></a>panthena gacchamānasya ye bhonti paripanthakā |<br>
pātracīvaram ādāya sukhaṃ gacchati sarvato |<br>
tṛtīyaṃ khu bhadram adhanasya anāgārasya bhikṣuṇo ||</p>
<p><a class="sc" id="23"></a><a class="sen" id="sen3.453"></a> mithilāyāṃ dahyamānāyāṃ nāsya dahyati kiṃcana |<br>
caturthaṃ khu bhadram adhanasya anāgārasya bhikṣuṇo ||</p>
<p><a class="sc" id="24"></a>nate koṣṭhasmiṃ osaranti na kuṃbhena kulopakaṃ |<br>
paritiṣṭhati eṣāṇo tena yāyanti suvratā |<br>
paṃcamaṃ bhadram adhanasya anāgārasya bhikṣuṇo ||</p>
<p><a class="sc" id="25"></a>nānākule pravrajitā nānājanapadāśritā |<br>
anyamanyaṃ priyāyanti paśya dharmasya dharmatāṃ ||</p>
</blockquote>
<p><a class="sc" id="26"></a>atha khalu bhikṣavaḥ rājā arindamo śroṇakaṃ ṛṣiṃ gāthāye pratyabhāṣe ||</p>
<blockquote class="gatha">
<p><a class="sc" id="27"></a>nityaṃ khalu teṣāṃ bhadraṃ yeṣāṃ kīrtesi śroṇaka |<br>
vayan tu gṛddhā kāmeṣu kiṃ kariṣyāmi śroṇaka ||</p>
</blockquote>
<p><a class="sc" id="28"></a>atha khalu bhikṣavaḥ śroṇako ṛṣī rājānaṃ arindamaṃ gāthāye pratyabhāṣe ||</p>
<blockquote class="gatha">
<p><a class="sc" id="29"></a>upamān te mahārāja kariṣyan taṃ śṛṇohi me |<br>
upamāye ihaikatyā arthaṃ jānanti paṇḍitā ||</p>
<p><a class="sc" id="30"></a>bhūtapūrvaṃ mahārāja kuṃjaro ṣaṣṭihāyano |<br>
patito giridurgeṣu gaṃgāvegena vuhyate ||</p>
<p><a class="sc" id="31"></a>tatra kālo vicinteti alpaprajño acetaso |<br>
yānaṃ imaṃ labdhaṃ bhadraṃ bhadro vyāyāma alpako ||</p>
<p><a class="sc" id="32"></a>tasya rātriṃ divaṃ vāpi tatrāsi niyato mano |<br>
khādanto nāgamānsāni pibanto bhāgīrathījalaṃ |<br>
paśyanto varacitrāṇi upayāti vihaṃgamo |<br>
<a class="sen" id="sen3.454"></a> sā taṃ bhāgīrathī gaṃgā pramattaṃ kuṇapāśritaṃ |<br>
samudraṃ abhisāreti agatī yatra pakṣiṇāṃ ||</p>
<p><a class="sc" id="33"></a>makarā (timi)timiṃgilā bālaṃ naṃ vadhitvāna khādati |<br>
kāmāpekṣā evam eva rāja prapadyanti pudgalā ||</p>
<p><a class="sc" id="34"></a>taṃ te rāja ahaṃ brūmi mā rāja dharme pramādaya |<br>
atha ghorarūpaṃ narakaṃ prapatiṣye avākśiro ||</p>
<p><a class="sc" id="35"></a>saṃjīvaṃ kālasūtraṃ ca saṃghātaṃ dvau ca rauravau |<br>
athāparaṃ mahāvīciṃ tapanaṃ saṃpratāpanaṃ ||</p>
<p><a class="sc" id="36"></a>ity ete aṣṭa mahānarakā ākhyātā duratikramā |<br>
ākīrṇā raudrasatvehi pratyekaṃ ṣoḍaśotsadā ||</p>
<p><a class="sc" id="37"></a>catukarṇā caturdvārā vibhaktā bhāgaśo mitā |<br>
udgatā yojanaśataṃ samantā yojanaśataṃ ||</p>
<p><a class="sc" id="38"></a>atha ye narakaprakṣiptā ayasā pratikubjitā |<br>
teṣām ayomayā bhūmi prajvalitā tejasaṃyutā ||</p>
<p><a class="sc" id="39"></a>kadaryatapanā ghorā arcimanto durāsadā |<br>
romaharṣaṇarūpā ca bhīṣmapratibhayā duḥkhā ||</p>
<p><a class="sc" id="40"></a>mahadbhayaṃkarā sarve arciśatasamākulā |<br>
ekaikaṃ yojanaśataṃ ābhāye saṃprabhāsati ||</p>
<p><a class="sc" id="41"></a>yatra satvā bahū raudrā mahākilviṣakārakā |<br>
ciraṃ kālaṃ pratapyaṃti api varṣaśatāny api ||</p>
<p><a class="sc" id="42"></a>ayomayehi daṇḍehi sthūlehi narakapālakā |<br>
hananti pratyamitrāṇi ye bhonti katakilviṣā ||</p>
<p><a class="sc" id="43"></a><a class="sen" id="sen3.455"></a> tan te haṃ kīrtayiṣyāmi gāthāye anupūrvaśaḥ |<br>
śrotraṃ mo dattvā saktṛtyaṃ śṛṇohi mama bhāṣato ||</p>
<p><a class="sc" id="44"></a>saṃjīvasmiṃ ca niraye ūrdhapādāṃ adhośirāṃ |<br>
pralaṃbayitvā takṣanti vāsīhi paraśūhi ca ||</p>
<p><a class="sc" id="45"></a>tato nakhehi tīkṣṇehi āyasehi svayaṃbhuhi |<br>
anyamanyaṃ pi pāṭenti kruddhā krodhavasānugā ||</p>
<p><a class="sc" id="46"></a>asino cāyasā teṣāṃ tīkṣṇā hasteṣu jāyithā |<br>
yehi cchindanti anyonyaṃ praduṣṭamānasā narāḥ ||</p>
<p><a class="sc" id="47"></a>teṣāṃ saṃchinnagātrāṇāṃ śīto vāyuḥ pravāyati |<br>
sarvāṅgajanito teṣāṃ pūrvakarmavipākaśaḥ ||</p>
<p><a class="sc" id="48"></a>evaṃ teṣām abhijñāya śroṇako tasya rājino |<br>
saṃjīvakan ti ākhyāsi āvāsaṃ pāpakarmaṇāṃ ||</p>
<p><a class="sc" id="49"></a>saṃjīvataś ca nirmuktā kukkulam avagāhatha |<br>
anyamanyaṃ samāgamya dīrghāyatanavistarā ||</p>
<p><a class="sc" id="50"></a>sarve te khu pradhāvanti yojanāni anekaśaḥ |<br>
dahyamānā kukkuleṣu duḥkhāṃ vedanti vedanāṃ ||</p>
<p><a class="sc" id="51"></a>kukkulāto ca nirmuktā kuṇapaṃ avagāhitha |<br>
dīrghaṃ mahantaṃ vistīrṇaṃ udviddhaṃ śatapauruṣaṃ ||</p>
<p><a class="sc" id="52"></a>tam enaṃ kṛpayā tatra tīkṣṇaśaktimukhā kharā |<br>
chaviṃ bhittvāna khādanti mānsaśoṇitabhojanā ||</p>
<p><a class="sc" id="53"></a>kuṇapāto samuttīrṇā drumāṃ paśyanti śobhanāṃ |<br>
haritapatrasaṃchannān te upenti sukhārthinaḥ ||</p>
<p><a class="sc" id="54"></a><a class="sen" id="sen3.456"></a> tam enaṃ kulalā gṛddhā kākolūkā ayomukhā |<br>
ūrdhavṛkṣe va nāṃ dṛṣṭvā khādanti rudhiramrakṣitā ||</p>
<p><a class="sc" id="55"></a>yadā ca khāditā bhonti asthīni avaśeṣitā |<br>
atha teṣāṃ chavimānsaṃ rudhiraṃ copajāyate ||</p>
<p><a class="sc" id="56"></a>te ca bhītvā utpattitvāna alenā lenasaṃjñino |<br>
asipatravanaṃ ghoraṃ kṣaṇyamānā upāgami ||</p>
<p><a class="sc" id="57"></a>tato kṣatā ca ārttā ca bahurudhiramrakṣitā |<br>
asipatravanā muktā yānti vaitaraṇīṃ nadīṃ ||</p>
<p><a class="sc" id="58"></a>te tāṃ ca avagāhanti tatra kṣārodakāṃ nadīṃ |<br>
teṣāṃ ca aṅgamaṅgāni vardhitā pratividhyati ||</p>
<p><a class="sc" id="59"></a>tato aṃkuśehi vijjhitvā āyasehi yamapauruṣā |<br>
utkṣipitvā nadītīre bhuṃjāventi ayoguḍāṃ ||</p>
<p><a class="sc" id="60"></a>tāmralohaṃ ca saṃtaptaṃ pāyāyanti vilīnakaṃ |<br>
tan teṣāṃ antram ādāya adhobhāgena gacchati ||</p>
<p><a class="sc" id="61"></a>evaṃ pāpīyakarmāntā nirayaṃ pratipadyatha |<br>
akṛtvā kuśalaṃ karma kāmamārgānusāriṇaḥ ||</p>
<p><a class="sc" id="62"></a>ye ca pāpāni karmāṇi parivarjenti mānuṣāḥ |<br>
ekāntakuśalākārā na te gacchanti durgatiṃ ||</p>
<p><a class="sc" id="63"></a>tasmā durūpam āgamya karma kalyāṇapāpakaṃ |<br>
pāpāni parivarjetvā kalyāṇaṃ ācare śubhaṃ ||</p>
<p><a class="sc" id="64"></a>atha vā punar bhāveya āryaṃ aṣṭāṃgikaṃ śubhaṃ |<br>
sarvaduḥkhaprahāṇāya jñātvā dharmaṃ niropadhiṃ ||</p>
<p><a class="sc" id="65"></a><a class="sen" id="sen3.457"></a> evaṃrūpāṃ mahārāja satvā vedanti vedanāṃ |<br>
narakeṣu pāpakarmāntā pramattā bālabuddhino ||</p>
<p><a class="sc" id="66"></a>tan te rāja ahaṃ brūmi mā rāja dharme pramādaya |<br>
mā ghorarūpaṃ narakaṃ prapatiṣye avākśaro ||</p>
<p><a class="sc" id="67"></a>saṃvignamanaso rājā śroṇakasya subhāṣitaṃ |<br>
śrutvā saṃvegam āpadye adbhutaromaharṣaṇaṃ ||</p>
<p><a class="sc" id="68"></a>tato rājā tvaramāṇo amātyaṃ adhyabhāṣata |<br>
kṣipraṃ kumāram ānetha dīrghāyuṃ rāṣṭravardhanaṃ ||</p>
<p><a class="sc" id="69"></a>asti me daharaḥ putro dīrghāyu rāṣṭravardhanaḥ |<br>
taṃ rājye sthāpayiṣyāmi so vo rājā bhaviṣyati ||</p>
<p><a class="sc" id="70"></a>tato ca rājadūtā ca amātyā cānukaṃpakā |<br>
kṣipraṃ kumāram ānenti dīrghāyuṃ rāṣṭravardhanaṃ ||</p>
</blockquote>
<p><a class="sc" id="71"></a>atha khalu bhikṣavo rājā arindamo dīrghāyuṃ kumāraṃ gāthāye dhyabhāṣe ||</p>
<blockquote class="gatha">
<p><a class="sc" id="72"></a>āmantremi bhavan tava pravrajyā mama rocati |<br>
ahaṃ kāko va durmedho mā kāmānāṃ vaśam anvagā ||</p>
<p><a class="sc" id="73"></a>ṣaṣṭiṃ nagarasahasrāṇi sphītaṃ rājyam akaṇṭakaṃ |<br>
tat putra pratipadyāhi rājyaṃ niryātayāmi te ||</p>
<p><a class="sc" id="74"></a>adyaiva pravrajiṣyāmi ko jāne maraṇaṃ śuve |<br>
na hi na saṃgaman tena mahāsainyena mṛtyunā |<br>
māhaṃ kāko va durmedho kāmānāṃ vaśam anvagā ||</p>
<p><a class="sc" id="75"></a>ṣaṣṭi nāgasahasrāṇi atra sarve svalaṃkṛtā |<br>
<a class="sen" id="sen3.458"></a> dantino balasaṃpannā hemakalpitavāsaso ||</p>
<p><a class="sc" id="76"></a>ārūḍhā prāsaśūlayaṣṭītomaranigaḍāyudhā |<br>
tāṃ putra pratipadyasva rājyaṃ niryātayāmi te ||</p>
<p><a class="sc" id="77"></a>adyaiva pravrajiṣyāmi ko jāne maraṇaṃ śuve |<br>
na hi na saṃgataṃ tena mahāsainyena mṛtyunā |<br>
māhaṃ kāko va durmedho kāmānāṃ vaśam anvagāt* ||</p>
<p><a class="sc" id="78"></a>ṣaṣṭim aśvasahasrāṇi saindhavā śīghravāhino |<br>
sarvālaṃkārabhūṣitāni śūrārūḍhā ca sarvaśo ||</p>
<p><a class="sc" id="79"></a><span class="gap">+ + + + + + + + + + + + + + +</span><br>
māhaṃ kāko vā surmedho kāmānāṃ vaśam anvagā ||</p>
<p><a class="sc" id="80"></a>ṣaṣṭiṃ dhenusahasrāṇi sarve vatsopadohinī |<br>
tāṃ putra pratipadyāhi rājyaṃ niryātayāmi te ||</p>
<p><a class="sc" id="81"></a>adyaiva pravrajiṣyāmi ko jāne maraṇaṃ śuve |<br>
māhaṃ kāko va durmedho kāmānāṃ vaśam anvagā ||</p>
<p><a class="sc" id="82"></a>ṣaṣṭi kanyāsahasrāṇi āmuktamaṇikuṇḍalā |<br>
tāṃ putra pratipadyāhi rājyaṃ niryātayāmi te ||</p>
<p><a class="sc" id="83"></a>adyaiva pravrajiṣyāmi ko jāne maraṇaṃ śuve |<br>
māhaṃ kāko va durmedho kāmānāṃ vaśam anvagā ||</p>
<p><a class="sc" id="84"></a>ṣaṣṭiṃ paryaṃkasahasrāṇi sauvarṇarūpyamayāni ca |<br>
tāṃ putra pratipadyāhi rājyaṃ niryātayāmi te ||</p>
<p><a class="sc" id="85"></a>adyaiva pravrajiṣyāmi ko jāne maraṇaṃ śuve |<br>
<a class="sen" id="sen3.459"></a> na hi na saṃgataṃ tena mahāsainyena mṛtyunā |<br>
māhaṃ kāko va durmedho kāmānāṃ vasam anvagā ||</p>
<p><a class="sc" id="86"></a>ṣaṣṭi pārisahasrāṇi sauvarṇarūpyamayāni ca |<br>
tāṃ putra pratipadyāhi rājyaṃ niryātayāmi te ||</p>
<p><a class="sc" id="87"></a>adyaiva pravrajiṣyāmi ko jāne maraṇaṃ śuve |<br>
na hi na saṃgataṃ tena mahāsainyena mṛtyunā |<br>
māhaṃ kāko va durmedho kāmānāṃ vaśam anvagā ||</p>
<p><a class="sc" id="88"></a>ṣaṣṭi nidhānasahasrāṇi jātarūpamanalpakaṃ |<br>
tāṃ putra pratipadyāhi rājyaṃ niryātayāmi te ||</p>
<p><a class="sc" id="89"></a>adyaiva pravrajiṣyāmi ko jāne maraṇaṃ śuve |<br>
na hi na saṃgataṃ tena mahāsainyena mṛtyunā |<br>
māhaṃ kāko va durmedho kāmānāṃ vaśam anvagā ||</p>
<p><a class="sc" id="90"></a>ṣaṣṭiṃ nidhisahasrāṇi saptaratnam analpakaṃ |<br>
tāṃ putra pratipadyāhi rājyaṃ niryātayāmi te ||</p>
<p><a class="sc" id="91"></a>adyaiva pravrajiṣyāmi ko jāne maraṇaṃ śuve |<br>
na hi na saṃgataṃ tena mahāsainyena mṛtyunā |<br>
māhaṃ kāko va durmedho kāmānāṃ vasam anvagā ||</p>
</blockquote>
<p><a class="sc" id="92"></a>atha khalu dīrghāyu kumāro rājānaṃ gāthāye pratyabhāṣe ||</p>
<blockquote class="gatha">
<p><a class="sc" id="93"></a>pure śrutaṃ mayā etaṃ mātā kālagatā mama |<br>
naivāhaṃ śakto bheṣyāmi devena vinā jīvituṃ ||</p>
<p><a class="sc" id="94"></a>yathā āraṇyakaṃ nāgaṃ pṛṣṭhato nveti pāyako |<br>
evaṃ te anvayiṣyāmi ādāya tava suṃbhakaṃ ||</p>
</blockquote>
<p><a class="sc" id="95"></a><a class="sen" id="sen3.460"></a> atha khalu bhikṣavo rājā arindamo amātyapāriṣadyāṃ gāthāye adhyabhāṣe ||</p>
<blockquote class="gatha">
<p><a class="sc" id="96"></a>yathā sāmudrikāṃ nāvāṃ vāṇijāna dhanārthināṃ |<br>
makaro tatra pāṭeya vāṇijā vyasanaṃ gatā ||</p>
<p><a class="sc" id="97"></a>mā vayaṃ antarāyaṃ karoma <span class="gap">+ + + + + +</span> mama |<br>
<span class="gap">+ + + + + + + + + + + + + + +</span> ||</p>
<p><a class="sc" id="98"></a>imaṃ kumāraṃ gṛhṇītvā dīrghāyuṃ rāṣṭravardhanaṃ |<br>
kṣipram antaḥpuraṃ netha prāsādaṃ rativardhanaṃ |<br>
tatra taṃ ca rameṣyanti devakanyopamā śubhā ||</p>
<p><a class="sc" id="99"></a>tato kumāraṃ gṛhṇitvā mahāmātrā yaśasvinaḥ |<br>
mahatā rājānubhāvena praviśensu mithilāṃ purīṃ ||</p>
<p><a class="sc" id="100"></a>tato khu ekā utthāya rājakanyā alaṃkṛtā |<br>
āmuktamālyābharaṇā rājānam etam abravīt* ||</p>
<p><a class="sc" id="101"></a>taṃ no bravīhi gandharvo śakro vāsi puraṃdaraḥ |<br>
rājāṇattīṃ te pṛcchāmi <span class="gap">+ + + + + +</span> ||</p>
<p><a class="sc" id="102"></a>kathaṃ tvam asmāñ jahāsi rājyaṃ sphītam akaṇṭakaṃ |<br>
dīrghāyuṃ kumāraṃ tathā sāmātyaṃ sadhanadhānyakaṃ ||</p>
</blockquote>
<p><a class="sc" id="103"></a>atha rājā tāṃ rājakanyāṃ āha ||</p>
<blockquote class="gatha">
<p><a class="sc" id="104"></a>devo na nāgo na gandharvo na śakro na purandaraḥ |<br>
mānuṣo haṃ utrasto kāmeṣu śrutvā ṛṣer anuśāsanīṃ ||</p>
<p><a class="sc" id="105"></a>māhaṃ kāko va durmedho kāmānāṃ vaśam anvagā |<br>
<a class="sen" id="sen3.461"></a> adyaiva ca kuryād iṣtaṃ ko jāne maraṇaṃ śuve |<br>
na hi na saṃgataṃ tena bahusainyena mṛtyunā ||</p>
</blockquote>
<p><a class="sc" id="106"></a>ity uktvā sa ca rājā tasyaiva śroṇakasya ṛṣer antikāt pravrajitaḥ ||</p>
<p><a class="sc" id="107"></a>bhagavān āha || tat kiṃ manyadhvaṃ bhikṣavo anyo so tena kālena tena samayena śroṇako nāma ṛṣir abhūṣi na khalv etad evaṃ draṣṭavyaṃ | tat kasya hetoḥ | ahaṃ sa tena kālena tena samayena śroṇako nāma rṣi abhuṣi | nānyo rājā arindamo draṣṭavyo | ayaṃ so rājā śreṇiyo bimbisāro || tadāpi eṣo yo asya śroṇakaṃ kathesi tasya vipulo dāyo dinno | idānīṃ pi etena purohitaputrasya vipulo dāyo dinno mama buddhasya varṇaṃ kathesi iti ||</p>
<p class="endsection">arindamarājajātakaṃ samāptaṃ ||</p>
<p><a class="sc" id="108"></a>idam avocad bhagavān āttamanā ca devāsuragaruḍakinnaramahoragā sā ca sarvāvatī varṣat te ca bhikṣavo bhagavato bhāṣitam abhyanandan ||</p>
<p class="endbook">iti āryamahāsāṃghikānāṃ lokottaravādināṃ pāṭhena iti śrīmahāvastu-avadānaṃ samāptaṃ ||</p>
<blockquote class="gatha">
<p><a class="sc" id="109"></a>ye dharmā hetuprabhāvā hetun teṣāṃ tathāgato |<br>
hy avadat teṣāṃ ca yo nirodho evaṃvādī mahāśramaṇaḥ ||</p>
</blockquote>
<p class="add"><a class="sen" id="sen3.462"></a> (les manuscrits ajoutent le colophona suivant:)</p>
<div class="colophon">
<blockquote class="gatha">
<p><a class="sc" id="110"></a>yaḥ śṛṇoti muner dharmaṃ śrutvā cābhiniveśati |<br>
sarvapāpavinirmukto sa gacchati sukhāvatīṃ ||</p>
<p><a class="sc" id="111"></a>śraddhayā śrotavyaṃ tasmāt sugatsyāyaṃ subhāṣitaḥ |<br>
nānāvidarśanaiḥ tais taiḥ jinena bhāṣitaḥ purā ||</p>
<p><a class="sc" id="112"></a>so yaṃ subhāṣitaṃ bhaktyā sugatasyānubhāvataḥ |<br>
mayā saṃpūrṇalikhitaṃ kaivalyavartmadeśakaḥ ||</p>
<p><a class="sc" id="113"></a>ato yaṃ mama puṇyaṃ syāt sarvakilviṣanāśanaṃ |<br>
apāyadvāranāśārhaṃ bodhimārgopadeśakaṃ ||</p>
<p><a class="sc" id="114"></a>tena puṇyānubhāvena sarvabhūtāni sarvaśaḥ |<br>
sarvakleśavinirmuktā prayāntu hi sukhāvatīṃ ||</p>
<p><a class="sc" id="115"></a>ye satvāḥ andhā kāṇā ca tathā kubjā vicitrakā |<br>
anye pipāsitāḥ kṣuddhāḥ sarvaduḥkhanipīḍitāḥ ||</p>
<p><a class="sc" id="116"></a>tena puṇyena te sarve sarvasukhasamanvitā |<br>
vividhā bhogā saṃbhuktā labhantu mokṣam avyayaṃ ||</p>
<p><a class="sc" id="117"></a>ṣaṭsu gatīṣu ye satvāḥ magnāḥ jātijarākulā |<br>
te sarve mama puṇyena bhavantu bodhimārgagāḥ ||</p>
<p><a class="sc" id="118"></a>ye satvāḥ bālajātīyāḥ saddharmeṇa vivarjitāḥ |<br>
pāpeṣu satataṃ saktāḥ rāgadoṣeṇa mohitāḥ ||</p>
<p><a class="sc" id="119"></a>te sarve mama puṇyena bhūyo jātismarās tadā |<br>
dānaśīlādisaṃyuktā carantu bodhicārikāṃ ||</p>
<p><a class="sc" id="120"></a>rājā bhavatu kṣemāvān* carantu mantriṇo naye |<br>
vīrā bhavantu satataṃ saṃgrāme jitaśatravaḥ ||</p>
<p><a class="sc" id="121"></a><a class="sen" id="sen3.463"></a> kāle varṣantu meghāś ca śasyapūrṇā mahī sadā |<br>
etan me praṇidhānena yat puṇyaṃ jāyate śubhaṃ ||</p>
<p><a class="sc" id="122"></a>tena puṇyānubhāvena bhaveyaṃ bodhipāragaḥ |<br>
saṃsārārṇavatīrṇāya dehināṃ kuśalāya ca ||</p>
</blockquote>
<p><a class="sc" id="123"></a>śubhamastu sarvadā ||</p>
<blockquote class="gatha">
<p><a class="sc" id="124"></a>śrīman naipālike varṣe vindus tanagrahagate |<br>
māse āṣāḍhe śuklapakṣe pūrṇimātithisaṃgame ||</p>
<p><a class="sc" id="125"></a>uttarāṣāḍhasaṃyukte yoge indrasamāgame |<br>
rave vāsarasaṃyoge tasmiṃ eva śubhe dine ||</p>
<p><a class="sc" id="126"></a>śrīnandācāryeṇa svārthaṃ likhito yaṃ subhāṣitaḥ |<br>
śrīmat mahāmune bhaktyā saṃpūrṇam agamac chubhaṃ ||</p>
</blockquote>
<hr>
<p><a class="sc" id="127"></a>granthapramāṇaṃ śloka 25000 || saṃvat* 842 āṣāḍhamāse śuklapakṣe pūrṇamāsyāṃ tithau uttarāṣāḍhānakṣatre indrayoge ādityavāsareḥ thvakuhnusidhayakājuro || lalitapattanamahānagareḥ jaśodharamahāvihārāvāsitavajrācāryakulisaśrīnandavedena svahastena likhitaṃ śubhaṃ || sakoyāvajācārya śrīgajendravajrayāta cosyaṃviyā ||</p>
<p><a class="sc" id="128"></a>śubham astu sarvadā ||</p>
<blockquote class="gatha">
<p><a class="sc" id="129"></a>yādṛśī pustakaṃ dṛṣṭvā tādṛśī likhitaṃ mayā |<br>
yadi śuddham aśuddhaṃ vā śodhanīyaṃ mahadbudhaiḥ ||</p>
</blockquote>
<p><a class="sc" id="130"></a>śubham astu sarvadākālaṃ ||</p>
</div>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
