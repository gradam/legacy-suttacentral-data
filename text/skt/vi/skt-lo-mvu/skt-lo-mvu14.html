<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu14">
<article>
<div class="hgroup">
<p class="division">Mahāvastu</p>
<h1>14. The Seventh Bhūmi</h1>
</div>
<p><a class="sc" id="1"></a>evam ukte āyuṣmān mahākāśyapa āyuṣmantaṃ mahākātyāyanam uvāca || ye ime bho dhutadharmadhara bodhisatvāḥ avaivartikāḥ ṣaṣṭhāto bhūmito saptamāṃ bhūmiṃ saṃkramanti teṣāṃ kevarūpaṃ sandhicittaṃ bhavatīti || evam ukte āyuṣmān mahākātyāyana āyuṣmantaṃ mahākāśyapaṃ gāthābhir adhyabhāṣata ||</p>
<blockquote class="gatha">
<p><a class="sc" id="2"></a>ātmadamathe pravartayate cittaṃ paramamahājanahitāna |<br>
yat saptamāṃ bhūmi saṃkramanti tathā bhūmiṣu tatsandhicittam iti ||</p>
</blockquote>
<p><a class="sc" id="3"></a><a class="sen" id="sen1.128"></a> evam ukte āyuṣmān mahākāśyapa āyuṣmantaṃ mahākātyāyanam uvāca || ye ime bho jinaputra bodhisatvā avaivartikāḥ te prathamāyāṃ bhūmau upādāya kevarūpeṇa kāyakarmeṇa samanvāgatā bhavanti kevarūpeṇa vācākarmeṇa samanvāgatā bhavanti kevarūpeṇa manakarmeṇa samanvāgatā bhavanti kevarūpeṇa sattvena samanvāgātā bhavanti || evam ukte āyuṣmān mahākātyāyana āyuṣmantaṃ mahākāśyapam uvāca || ye ime bho dhutadharmadhara bodhisatvā avaivartikās teṣāṃ prathamāṃ bhūmim upādāya imāni karmāṇi bhavanti || praṇātipātavairamaṇaṃ prāṇātipātavairamaṇasya va varṇaṃ bhāṣanti tadadhyāśayān bhūmiṣu satvān praśaṃsanti ye na paraṃ ca kiṃcit pāpamitrasaṃyogena prāṇāṃ jīvitād vyaparopayanti || paraṃ saptahi bhūmīhi tehi vikrośamānehi satvehi karuṇāṃ pratilabhitvā śīlaṃ samādiyitvā rājyaṃ vā parityajya yad vā tad vā aiśvaryaṃ tyaktvā agārebhyo ’nagāriyaṃ pravrajitvā prāṇātipātavairamaṇasya bahulaṃ dharmaṃ deśayanti ||</p>
<p><a class="sc" id="4"></a>bhūtapūrvaṃ ca bho dhutadharmadhara saptamāyāṃ bhūmau vartamāno ayaṃ paramapuruṣo rājā kuśo nāma babhūva || tasya devī apratimā nāma abhūṣī yā iyaṃ yaśodharā rāhulaśirisya mātā || yo cāyaṃ etarahi kalipuruṣo devadattaḥ so tadā jaṭharo nāma pradeśarājā babhūva || tāṃ śrutvā devīm apratiṃāṃ kāmarāgo mānasaṃ paryādinnavāṃ || so rājñaḥ kuśasya dūtam apreṣaye ||</p>
<blockquote class="gatha">
<p><a class="sc" id="5"></a>dehi apratimāṃ devīṃ mama bhāryā bhaviṣyatīti |<br>
atha na dāsi yuddhaṃ te sajjaṃ sajjaya vāhanaṃ ||</p>
<p><a class="sc" id="6"></a>yat te vyavasitaṃ rāja tad anupreṣayasva me |<br>
<a class="sen" id="sen1.129"></a> atha nānupreṣayasi me sarājyo vasam eṣyasi ||</p>
<p><a class="sc" id="7"></a>evaṃ śrutvā kuśo rājā bhāriyām idam abravīt* |<br>
śṛṇohi devi jaṭharasya vacanaṃ brūhi niścayaṃ ||</p>
</blockquote>
<p><a class="sc" id="8"></a>tato devī aśruvegaṃ pramuṃcitvā rājānaṃ kuśam uvāca ||</p>
<blockquote class="gatha">
<p><a class="sc" id="9"></a>bhadra vata ahaṃ chedye ahaṃ bhedye narādhipa |<br>
tvayā anatiriccāpi śastrehi pāramiṃ gatā ||</p>
<p><a class="sc" id="10"></a>jaṭharasya śiraṃ rāja paśya samakūṭaṃ mayā |<br>
chinnaṃ rudhirasaṃklinnaṃ tava pādeṣu veṣṭatu ||</p>
<p><a class="sc" id="11"></a>mayā tu jantunā tyaktaḥ sonāhārīkṛtaṃ śaraḥ |<br>
jaṭharasya bhittvā svadehaṃ bhūyo bhetsyati medinīṃ ||</p>
<p><a class="sc" id="12"></a>aśvapṛṣṭhe rathe skandhe vāraṇasya kṛtaṃ mayā |<br>
yodhanaravarāgre ca jaṭharasyāntaṃ kṛtaṃ mahaṃ ||</p>
<p><a class="sc" id="13"></a>ahaṃ mantre ahaṃ sandhyā ahaṃ vacanakartṛme |<br>
aghātyam api ghātaye hetubhiḥ kāraṇaiḥ tathā ||</p>
<p><a class="sc" id="14"></a>dvābhyāṃś ca parimokṣeyaṃ aham eva niropama |<br>
mama māyā hy asaṃkhyeyā lokaḥ tṛṇamayo mama ||</p>
<p><a class="sc" id="15"></a><a class="sen" id="sen1.130"></a> gandhamālyadharo rājā prāsādatalagocaraḥ |<br>
strīsahasrāṃkam āsṛtya yathā ca nirutsuko siyā iti ||</p>
</blockquote>
<p><a class="sc" id="16"></a>atha bho jinaputra devī apratimā tathārūpaṃ upāyam ādeśayi yenopāyena rājā jaṭharo viśvasta antaḥpuraṃ rājñaḥ kuśasya praviśi vaśam upāgato devyā apratimāyā || atha sā devī apratimā rājño jaṭharasya hṛdaye padaṃ dakṣiṇaṃ kṛtvā savyaṃ pādaṃ gulphe pratiṣṭhāpya ślokān imān agāsi ||</p>
<blockquote class="gatha">
<p><a class="sc" id="17"></a>yāṃ puṣpitāṃ vanalatāṃ bhramarāḥ pibanti<br>
puṣpāgame kusumareṇuvicitrapakṣā |<br>
naiva tvayā kupuruṣa śrutapūrvarūpaṃ<br>
nātrāpare madhukarāḥ praṇayaṃ karonti ||</p>
<p><a class="sc" id="18"></a>yāṃ padminīṃ vanagajo aruhe kadācit*<br>
paṃke jalapralulitāṃ madanāturāṅgaḥ |<br>
naiva tvayā kupuruṣa śrutapūrvarūpaṃ<br>
nātrāpare vanagajāḥ praṇayaṃ karonti ||</p>
<p><a class="sc" id="19"></a>yā bhūmipālamahitasya ure vitīrṇā<br>
muktākalāpa iva saṃramate niśāyāṃ |<br>
kamalāṃ tuvaṃ vyavasito anavadyagātrīṃ<br>
prāptuṃ mahītalagato iva pūrṇacandram iti ||</p>
</blockquote>
<p><a class="sc" id="20"></a><a class="sen" id="sen1.131"></a> atha khalu bho dhutadharmadhara rājā jaṭharo tasmiṃ kāle vikrośati || prasīda devi śaraṇaṃ prayacchatheti || tāṃ devīm apratimāṃ kuśo rājā uvāca ||</p>
<blockquote class="gatha">
<p><a class="sc" id="21"></a>abhayaṃ dadāhi devī kāpuruṣasya śaraṇaṃ upagatasya |<br>
tasya kṛtāṃjalipuṭasya yāvaṃ eṣu hi satāṃ dharma iti ||</p>
</blockquote>
<p><a class="sc" id="22"></a>bhūtapūrvaṃ bho dhutadharmadhara eṣo bhagavān ugro nāma nāgarājā ahituṇḍikena mantrauṣadhibalair vaśanītaḥ sambādham āpanno babhūva || so ca pramādāt* ahituṇḍiko bhraṣṭamantro babhūva || atha tasya ugrasya nāgarājño etad abhavat* || prāpyo khalv ayaṃ mama kāpuruṣo bhasmīkartum iti | api tu naitad asmākam anurūpaṃ dharmarakṣānuraktānām iti || ślokān uvāca ||</p>
<blockquote class="gatha">
<p><a class="sc" id="23"></a>yo pi tuvaṃ mama prāpyo bhasmīkartuṃ svatejasā |<br>
bhraṣṭamantrasya te demi abhayaṃ jīva me ciram iti ||</p>
</blockquote>
<p><a class="sc" id="24"></a>bhūtapūrvaṃ bho dhutadharmadhara eṣa eva bhagavān siṃho mṛgarājā eṣa cāyaṃ kupuruṣadevadatto lubdhako babhūva || athainaṃ siṃhayogyāvasthopavane vanavicāriṃ ekacaraṃ upāsīnaṃ viśvastaṃ nirviceṣṭaṃ nirvṛtam aparipaśyantaṃ pūrvāśayopacitabaddhavairaḥ lubdhako digdheṣuṇā aviddha || so ca viddhaḥ stimito gambhīradhairyopapannaḥ svabale paryavasthitaḥ asantrasta <a class="sen" id="sen1.132"></a> īṣadunnataśirodharo tadā tam asatpuruṣaṃ bhītaṃ layanam upagataṃ niśāmya cintām āpannaḥ || prāpyo khalv ayaṃ mama adhamapuruṣo giri­śikharaguhāvṛkṣarasātalagato pi hantuṃ | api tu na vaireṇa vairāṇi śāmyante iti kṛtvā imaṃ ślokam uvāca ||</p>
<blockquote class="gatha">
<p><a class="sc" id="25"></a>viṣaliptena viddho ’haṃ śareṇa marmaghātinā |<br>
adyaivaṃ na bhavet tasya bhītasya nāsti te bhayam iti ||</p>
</blockquote>
<p><a class="sc" id="26"></a>bhūtapūrvaṃ bho dhutadharmadhara eṣaiva bhagavān sārthavāho babhūva saṃmataḥ || sārtho cānenaiva asatpuruṣeṇa devadattena deśikena sārthacaurair upaskṛtena kāntārādhvānamārgapratipannaḥ || pūrvavairānuṣaṅgapratibaddha­mānasas taṃ sārthacaurair ghātāpayitum upasaṃkrāntaḥ || taiś ca vāṇijaiḥ sārthavāhapramukhais te caurā nigṛhītā deśikapūrvaṃgamāś ca vadham upanīyantā vikrośantā aśaraṇāḥ sārthavāham eva śaraṇam upagatāḥ deśikaś ca parādhāparāddhaḥ kṛtāṃjalipuṭaḥ sārthavāham abhayaṃ yāci || tasya bhavaśatasahasraparicitā karuṇāvihāriṇo karuṇā samutthitā prāṇahareṣu api teṣu abhayaṃ dattvā deśikam uvāca ||</p>
<blockquote class="gatha">
<p><a class="sc" id="27"></a>anuvātaṃ mayā muktaḥ dhūmo deśaṃ vināśayet* |<br>
deśikaṃ saha caurebhyaḥ anujānāmi jīvitam iti ||</p>
</blockquote>
<p><a class="sc" id="28"></a>bhūyaś ca bho dhutadharmadhara iminā eva ca bhagavatā rājñā satā agramahiṣyāḥ mahāparādhāparāddhāyā <a class="sen" id="sen1.133"></a> vadhasthānaprāptāyāḥ yācintyā abhayaṃ dattaṃ | pūrvopacitamārdavārjava­saṃ­panna agramahiṣīṃ śāntvayitvā imaṃ ślokam uvāca ||</p>
<blockquote class="gatha">
<p><a class="sc" id="29"></a>hantāsyā āmapātreṇa śastraṃ kāyena pātayet* |<br>
abhayan te ahaṃ demi tac ca sthānaṃ yathāpuram iti ||</p>
</blockquote>
<p><a class="sc" id="30"></a>evam ādīni bho dhutadharmadhara duṣkaraśatasahasrāṇi kṛtāni bodhisatvehi ye avaivartikā evaṃ kāyena evaṃ vācā evaṃ manasā || bahuvidhaguṇayuktā saṃsāraṃ saṃsarantā bodhisatvāś ca bhavanti | api tu karmavaśam upāgamya guṇasaṃkṣepakīrtitakriyā te bodhisatvā bhavanti | dṛḍhavikramā dhṛtiyuktāḥ satyapratijñā ārjavā aśaṭhā bhavanti | akṛpaṇāś ca bhavanti | alolāś ca bhavanti | mārdavāś ca bhavanti | sānukrośāś ca vimardasahāś ca aparyādinnacittāś ca alolitacittāś ca durdharṣāś ca durjayāś ca satvayuktāś ca tyāgasaṃpannāś ca pratijñāsaṃpannāś ca bhavanti | pratibhānavantāś ca vicitrapratibhānavantāś ca nayanasaṃpannāś ca atittigāś ca bhavanti | paramārthābhiniviṣṭāś ca bhavanti | saṃgṛhītagrāhiṇaś ca bhavanti | śucisamācārāś ca bhavanti | āniṃjyacittāś ca bhavanti | atīva bahumānayuktāś ca bhavanti | guru­janasajjana­upacāra­saṃ­pannāś ca bhavanti | upāyakuśalāś ca bhavanti | sarvakāryeṣu sandhigrahasaṃyojakāś ca bhavanti | rājakāryeṣu padasandhividuṣaś ca bhavanti | pariṣāskhalitavacanā ugravacanamarṣayitāraś ca bhavanti | jñānaketavo bahujanasaṃgrahakuśalāś ca bhavanti | samacittā anupakruṣṭavṛttidvārāś ca bhavanti | prasiddhakarmāntā abhyupapattikuśalāś ca bhavanti | paraduḥkheṣu parikaraṇakuśalāś <a class="sen" id="sen1.134"></a> ca bhavanti | āsvādādīnaveṣu aśithilamadhurāś ca kutsitadarśaneṣu doṣasamudghātakuśalāś ca bhavanti | parakopīnacchādaneṣu aparikhinnāś ca bhavanti | phalanirvṛtya­pari­kāṃ­kṣiṇaḥ rāgadveṣamohaviv­eka­kuśala­mūlāś ca bhavanti | kleśavyayaśamābhyupakārakuśalāś ca bhavanti | sarvopakāriṣu vicikitsāparivarjitāś ca bhavanti | sarvadharmeṣu aparikhinnasaṃkalpāś ca bhavanti | gambhīrabuddhadharmeṣu īhopasaṃpannāś ca bhavanti | paramārthādhigame anupaliptakāya­karma­vāk­karma­mano­karmāś ca bhavanti | bhavasajjīvatatve aparāmṛṣṭaśubhakarmāś ca bhavanti | jñānaparamā asaṃkliṣṭapratibhānāś ca bhavanti | buddhaviṣayābhilāṣiṇaḥ apratyādeśanaparāś ca bhavanti | jñānaketava akhinnavacanāḥ pravarjanākuśalāś ca bhavanti | aduṣṭasvabhāvagatā parābhavāpagatāś ca bhavanti | vigatasāvadyāś ca bhavanti | trividhauddhatya­pari­vartijatāś ca bhavanti | sthitalapā akāmakāminaś ca bhavanti | amaithunagāminaḥ sarvasatva­saṃg­rahaṇāvidūṣakāś ca lokam anupraviṣṭāḥ kṛtaniścayabalādhānāś ca bhavanti | sarvakarmeṣu nānāsthānāsthānakuśalāś ca bhavanti satvādyāś ca ity evaṃ guṇasaṃpannā bhavanti | puṅgavā asaṃkhyeyaguṇadhīrā satveṣu samabuddhino bhavanti ca | atra ucyate ||</p>
<blockquote class="gatha">
<p><a class="sc" id="31"></a>na śakyaṃ gaganasya antaṃ gantuṃ sarvavihaṃgamaiḥ |<br>
na śakyaṃ sarvasatvehi guṇā jñātuṃ svayambhuvām iti ||</p>
</blockquote>
<p><a class="sc" id="32"></a>ye ca bho dhutadharmadhara lokahitasukhārthaṃ mantrā vā agadā vā satvānām upakārāye <a class="sen" id="sen1.135"></a> kalpenti sarve te bodhisatvehi praṇītā || yāni ca bhaiṣajyāni loke pracaranti satvānāṃ hitasukhārthaṃ sarvāṇi tāni bodhisatvebhyaḥ upaśiṣṭāni || yāni ca śāstrāṇi tattvaniścayayuktāni loke pracaranti sarvāṇi tāni bodhisatvanītāni || yac ceha loke saṃkhyāgaṇanaṃ mudrāsthānāni ca sarvā eṣā bodhisatvānāṃ nīti || yā vā imā loke saṃjñā brāhmī puṣkarasārā kharostī yāvanī brahmavāṇī puṣpalipī kutalipī śaktinalipī vyatyastalipī lekhalipī mudrālipī ukarama­dhura­daradacīṇahūṇāpīrā vaṅgā sīphalā tramidā dardurā ramaṭhabhayavaicchetukā gulmalā hastadā kasūlā ketukā kusuvā talikā jajarideṣu akṣabaddhaṃ sarvā eṣā bodhisatvānāṃ nīti || kana­ka­raja­tatraputāmrasīsa­maṇi­ratanakṣetrāṇi sarvāṇy etāni bodhisatvānāṃ nītiḥ || yāni yāni ca kāraṇāni lokasya upakārāye kalpenti sarvāṇy etāni bodhisatvanītāni || tatredam ucyate ||</p>
<blockquote class="gatha">
<p><a class="sc" id="33"></a>lokasya arthaviduṣaḥ puruṣapradhānāḥ<br>
saṃsāram apratisamāḥ parivartamānāḥ |<br>
śreyaś caranti marumānuṣaguhyakānāṃ<br>
paramo hi samudāgama īśvarāṇām iti ||</p>
</blockquote>
<p><a class="sc" id="34"></a><a class="sen" id="sen1.136"></a> evam ukte āyuṣmān mahākāśyapa āyuṣmantaṃ mahākātyāyanam uvāca || ye te bho jinaputra avaivartikās teṣāṃ kiṃ cittam utpadyate || evam ukte āyuṣmān mahākātyāyana āyuṣmantaṃ mahākāśyapam uvāca || ye te bho dhutadharmadhara bodhisatvā avaivartikās teṣāṃ saptamāto bhūmito aṣṭamāṃ bhūmiṃ saṃkramantānāṃ mahākaruṇāsaṃprayuktaṃ cittam utpadyate ||</p>
<p><a class="sc" id="35"></a>ity eṣā saptamā bhūmi bodhisatvānam ucyate iti ||</p>
<p class="endsection">iti śrīmahāvastu-avadāne saptamā bhūmiḥ samāptā ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
