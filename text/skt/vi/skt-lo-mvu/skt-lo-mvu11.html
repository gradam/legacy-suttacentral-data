<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu11">
<article>
<div class="hgroup">
<p class="division">Mahāvastu</p>
<h1>11. The Fourth Bhūmi</h1>
</div>
<p><a class="sc" id="1"></a><a class="sen" id="sen1.101"></a> evam ukte āyuṣmān mahākāśyapo āyuṣmantaṃ mahākātyāyanam uvāca || ye punar bho jinaputra bodhisatvā avivartikatāye sansthihanti kevattakāni karmāṇi asthānatāye samupacaranti iti ||</p>
<blockquote class="gatha">
<p><a class="sc" id="2"></a>tataḥ kātyāyanasthavīro jinaśāstraviśāradaḥ |<br>
kāśyapaṃ dhutadharmāṇaṃ gāthābhir adhyabhāṣata ||</p>
<p><a class="sc" id="3"></a>yāni karmāṇi sevante bodhisatvā vijānatha |<br>
asthānatāye na sevante yāni tāni vijānatha ||</p>
<p><a class="sc" id="4"></a>mātaraṃ pitaraṃ caivāpy arahantaṃ tathaiva ca |<br>
jīvitā na viropenti bodhisatvā mahāyaśāḥ ||</p>
<p><a class="sc" id="5"></a>saṃghaṃ ca te na bhindanti na ca stūpabhedakā |<br>
na te tathāgate cittaṃ dūṣayanti kathaṃcana ||</p>
<p><a class="sc" id="6"></a>na te pāpāni sevante viparītāye dṛṣṭiye |<br>
alpaṃ kṛtaṃ na nāśenti kiṃ mama punar yaṃ bahuṃ ||</p>
<p><a class="sc" id="7"></a>saṃsarantā ca saṃsāre na jātu dṛṣṭipūrvake |<br>
pratirajyanti dharmārthe puṇye vā jñānapūrvake ||</p>
<p><a class="sc" id="8"></a>yasya vṛkṣasya chāyāyāṃ sīdanti ca śayanti ca |<br>
na tasya patrahiṃsā ca na ghātenti ca roṣitāḥ ||</p>
<p><a class="sc" id="9"></a>daśa karmapathāṃ kuśalāṃ sevanti puruṣottamā |<br>
<a class="sen" id="sen1.102"></a> na ca mantraṃ prayojenti parasya dehaghātakaṃ ||</p>
<p><a class="sc" id="10"></a>karma­saṃ­niśritāḥ santaḥ kautūhalaviniḥśritāḥ |<br>
āpatsu na viṣīdanti na ca modanti vṛddhiṣu ||</p>
<p><a class="sc" id="11"></a>kāyakarma vacīkarma manokarma tathaiva ca |<br>
adhyāśayāś ca pariśuddhāḥ dānapāramitā ca yā ||</p>
<p><a class="sc" id="12"></a>aṣṭamīprabhṛtiṃ bhūmīṃ gatā te anivartiyā |<br>
ekāṃśena śubhaṃ karma sevanti lokapūjitāḥ ||</p>
<p><a class="sc" id="13"></a>prathamāṃ ca upādāya bhūmīṃ yāvac ca saptamī |<br>
vyāmiśraṃ karma sevanti bhūmīṣv etāsu janottamā ||</p>
<p><a class="sc" id="14"></a>evamādīni karmāṇi sevamānā mahānarāḥ |<br>
lokānām anukaṃpārthaṃ pūrenti bhūmayo daśeti ||</p>
</blockquote>
<p><a class="sc" id="15"></a>evam ukte āyuṣmāṃ mahākāśyapo āyuṣmantaṃ mahākātyāyanam uvāca || ye punaḥ bho jinaputra bodhisatvā avaivartikā sāmante pṛthagjanatāye apāyāṃ yānti āhosvidaṃ neti | sāmante pṛthagjanatāye avarāvarāś ca gatiyo gacchanti āhosvidaṃ neti || evam ukte āyuṣmāṃ mahākātyāyana āyuṣmantaṃ mahākāśyapam uvāca || ye ime bho dhutadharmadhara bodhisatvā avaivartikadharmā te saptasu bhūmiṣu na kathaṃcit kiñcit kadācit* yadṛcchayā nirayaṃ pi gacchanti tiryagyoniṃ vā gacchanti daridrā vā bhavanti <a class="sen" id="sen1.103"></a> durbalā vā || atha khalu brāhmaṇā bhavanti pratyekabrāhmaṇā vā indrāś ca upendrāś ca yakṣādhipatayaś ca yakṣāś ca nāgāś ca nāgarājānaś ca gandharvā gandharvādhipatayaś ca cakravartinaś ca prādeśyāś ca rājānaḥ agrāmātyāś ca śreṣṭhinaś ca janapadapradhānāś ca rājaputrāś ca śreṣṭhiputrāś ca agramahiṣīputrāś ca nāyakāś ca sarvaśauryavīryāś ca bhavanti balasampannāḥ ca bhavanti ullokanīyāś cāvalokanīyāś cābhivandanīyāś cādeyavākyāś ca bahujanapriyāś ca bahujanakāntāś ca bahujanamanāpāś ca saṃkīrtanīyāś ca prahlādanīyāś ca mahādhanāś ca mahāvibhavāś ca mahāparivārāś ca mahotsāhā mahātejāś ca bhavanti || yadi kecit kathaṃcit āryāpavādahetoḥ saptasu bhūmiṣu vartamānā avīciṃ mahānirayaṃ gacchanti atha khalu pratyekanirayaṃ gacchanti | preteṣu atyantakāyeṣu nopapadyanti | asureṣu nopapadyanti | kṣudratiryagyoniṃ na gacchanti | uttarakuruṣu na upapadyanti | strītvaṃ na gacchanti | vipaṇḍakatvaṃ na gacchanti || atha khalu sarvāsu daśabhūmiṣu puruṣā bhavanti sarvāṃgapratyaṃgopetāḥ avikalendriyā || yaś ca bodhisatvo bodhisatvaṃ jīvitād vyaparopayati samyaksaṃbuddhaśrāvakaṃ vā śrotāpannaṃ vā ye vā satvā pratyekabuddhatvāya viniṣṭhās tathārūpaṃ <a class="sen" id="sen1.104"></a> pudgalaṃ jīvitād vyaparopayitvā nirayaṃ gacchati || yaṃ bodhisatvāḥ saptasu bhūmiṣu prāṇātipātaṃ vā karonti adattaṃ vā haranti sarvaparipūrṇaṃ vā akuśalakarma na samarthaṃ bodhisatvaṃ nirayaṃ nayituṃ || yāni ca karmāṇi bodhisatvaiḥ purato praṇidhānasyopacitāni akuśalāni tāni ca prathamacittotpādāya āvṛtāni tiṣṭhanti yathā mahatā śailena mṛgasaṃgho || asaṃprāptasya praṇidhicittaṃ dvitīyatṛtīyacaturthapaṃ­camaṣaṣṭhasaptamāsu jātiṣu vipacyati antaśo śīrṣaparitāpenāpi ||</p>
<p><a class="sc" id="16"></a>evam ukte āyuṣmān mahākāśyapa āyuṣmantaṃ mahākātyāyanam uvāca || ye punar bho jinaputra bodhisatvā avaivartikā samyaksaṃbuddhān ārādhayitvā agārasthā anagāriyaṃ pravrajanti te tathāgatāḥ kevarūpeṇa ovādena ovadanti iti ||</p>
<blockquote class="gatha">
<p><a class="sc" id="17"></a>tataḥ kātyāyanasthaviraḥ kāśyapaṃ idam abravīt* |<br>
dṛṣṭānte hi viviktābhiḥ kathābhiḥ anupūrvaśaḥ ||</p>
<p><a class="sc" id="18"></a>bodhi­satvacaritaṃ mahāpakaṃ<br>
jātakāparamateṣu kovidā |<br>
deśayanti damadānasaṃvaraṃ<br>
bodhisatvapariṣāya īśvarā ||</p>
<p><a class="sc" id="19"></a>yo mahājanahitāya sevate<br>
karmam apratisamaṃ narottamaḥ |<br>
ity eva taṃ ca matimāṃ tathāgato<br>
bodhisatvapariṣāya bhāṣati ||</p>
<p><a class="sc" id="20"></a>so prabhuḥ bhagavato pravucyati<br>
jñānapūrvakam upeti duṣkaraṃ |<br>
<a class="sen" id="sen1.105"></a> tasya loki sadṛśo sudurlabho<br>
bodhisatva iti śāsane jinaḥ ||</p>
</blockquote>
<p><a class="sc" id="21"></a>evam ādikaṃ bho dhutadharmadhara samyaksaṃbuddhā bodhisatvaparṣāyaṃ dharmaṃ deśayantīti ||</p>
<p><a class="sc" id="22"></a>evam ukte āyuṣmān mahākāśyapa āyuṣmantaṃ mahākātyāyanam idam uvāca || yānīmāni bho jinaputra jātakāni jinabhāṣitāni imāni kutaḥprabhṛtikāni vijñeyānīti || evam ukte āyuṣmān mahākātyāyana āyuṣmantaṃ mahākāśyapam idam uvāca || yānīmāni bho dhutadharmadhara jātakāni jinabhāṣitāni imāṃ aṣṭamāṃ bhūmīṃ prapadyantīti ||</p>
<p><a class="sc" id="23"></a>evam ukte āyuṣmān mahākāśyapa āyuṣmantaṃ mahākātyāyanam idam uvāca || kutaḥ prabhṛti bho jinaputra bodhisatvāḥ sarvasvaparityāgāṃś ca parityajanti duṣkaraparityāgāṃś ceti || evam ukte mahākātyāyana āyuṣmantaṃ mahākāśyapam uvāca || aṣṭamāṃ bhūmiṃ prabhṛti bho dhutadharmadhara bodhisatvāḥ sarvasvaparityāgāṃś ca parityajanti duṣkaraparityāgāṃ ca kurvanti iti || aṣṭamāṃ bhūmiṃ prabhṛti bho dhutadharmadhara bodhisatvāḥ samyaksaṃbuddhapūjayā pūjayitavyā iti || tatredam ucyate ||</p>
<blockquote class="gatha">
<p><a class="sc" id="24"></a>aṣṭamāṃ prabhṛti bhūmiṃ bodhisatvā jinātmaja |<br>
samyaksaṃbuddhā iti draṣṭavyā ataḥ prabhṛty anivartiyāḥ ||</p>
<p><a class="sc" id="25"></a>ataḥ prabhṛti dhyānāni gambhīrāṇi labhanti te |<br>
<a class="sen" id="sen1.106"></a> ataḥ prabhṛti uttaptaṃ jñānaṃ teṣāṃ pravartate ||</p>
<p><a class="sc" id="26"></a>ataḥ prabhṛti bhāṣanti vācāṃ jñānapurogamāṃ |<br>
ataḥ prabhṛti kucchattā āyuṃ muñcanti paṇḍitāḥ ||</p>
<p><a class="sc" id="27"></a>ataḥ prabhṛti yā śuddhā tāṃ jātim anuyānti te |<br>
ataḥ prabhṛti yaṃ śuddhaṃ tad rūpam anubhavanti te ||</p>
<p><a class="sc" id="28"></a>ataḥ prabhṛti yaṃ liṅgaṃ icchanti bhavanti tathā |<br>
ataḥ prabhṛti yaṃ devaṃ icchanti bhavanti tathā ||</p>
<p><a class="sc" id="29"></a>ataḥ prabhṛti tirthikā vā bhavanti bhavasūdanāḥ |<br>
ataḥ prabhṛti kucchanti kāmāṃ śaṃsanti nirvṛtiṃ ||</p>
<p><a class="sc" id="30"></a>ataḥ prabhṛti bhūyiṣṭhā bhavanti vadatāṃ varāḥ |<br>
śiṣyā devātidevānāṃ saṃbuddhānāṃ yaśasvināṃ ||</p>
<p><a class="sc" id="31"></a>adhyeṣyanti tataḥ paretya buddhair dharmaprakāśanaiḥ |<br>
dharmaṃ deśayatha prājñā pratigṛhṇatha ṛṣidhvajaṃ ||</p>
<p><a class="sc" id="32"></a>ataḥ prabhṛti vinayanti arhatve subahuṃ janaṃ |<br>
ataḥ prabhṛti vinayanti śaikṣabhūmau bahuṃ janaṃ ||</p>
<p><a class="sc" id="33"></a>ataḥ prabhṛti anubaddhā devā yakṣā saguhyakāḥ |<br>
bodhisatvaṃ mahāsatvaṃ yāvat prāptā svayaṃbhūtā ||</p>
<p><a class="sc" id="34"></a>ataḥ prabhṛti tad rūpaṃ agryaṃ sadevake loke |<br>
ataḥ prabhṛti varṇo pi tejokīrtiyaśobalaṃ |<br>
<a class="sen" id="sen1.107"></a> lokena viṣamaṃ bhavati bodhisatvānam uttamaṃ ||</p>
<p><a class="sc" id="35"></a>anutpādāc ca buddhānāṃ paṃcābhijñā bhavanti te |<br>
naiṣkramyam anuvarṇayanti kāmeṣu doṣadarśinaḥ ||</p>
<p><a class="sc" id="36"></a>ataḥ prabhṛti devāś ca asurā brahmaṇā saha |<br>
guṇaiḥ teṣāṃ anurajyantā āgacchanti kṛtāṃjalī ||</p>
<p><a class="sc" id="37"></a>vaśibhūtāna yā ceṣṭā bodhisatvāna tādṛśī |<br>
aṣṭamābhūmiṃ yā ceṣṭā bhavanti tādṛśī tathā ||</p>
</blockquote>
<p><a class="sc" id="38"></a>evam ukte āyuṣmān mahākāśyapa āyuṣmantaṃ mahākātyāyanam uvāca || ye ime bho jinaputra bodhisatvā avaivartikāḥ cakravartirājyāni kārayanti kevarūpaṃ dharmaṃ deśayanti satvānāṃ anutpāde ca buddhānāṃ kevarūpeṇa saṃgraheṇa satvā saṃgṛhṇanti kevarūpāṃ ca janatāṃ upekṣanta iti || evam ukte āyuṣmān mahākātyāyana āyuṣmantaṃ mahākāśyapam uvāca || ye ime bho dhutadharmadhara bodhisatvā avaivartikā cakravartirājyāni kārayanti te satvānām evaṃ dharmaṃ deśayanti || daśakuśala­karma­pathasamāyuktā satvānām anudarśayanti || mā bhavantu prāṇivadham adattaharaṇaṃ rakṣitavyāni paradārāṇi anṛtapiśunaparuṣam abaddhapralāpābhidhyāvyā­pād­amithyādarśanāni varjayitavyāni iti deśenti || hiraṇyasuvarṇasya dhanasya agrato niveśanasya rāśayo upasthāpayitvā evaṃ ca vadanti</p>
<blockquote class="gatha">
<p><a class="sc" id="39"></a>vaikaliyaṃ yasya yena ito sa gṛhṇatu dhanaṃ |<br>
<a class="sen" id="sen1.108"></a> dharmalabdhā mama bhogā mā bhavanto viṣīdatha ||</p>
<p><a class="sc" id="40"></a>ahaṃ mālyaṃ ca gandhaṃ ca dhūpaṃ cūrṇaṃ manoramaṃ |<br>
dadāmi mā viṣīdantu bhavanto ramyatām iti ||</p>
</blockquote>
<p><a class="sc" id="41"></a>evam ukte mahākāśyapa āyuṣmantaṃ mahākātyāyanam uvāca || kevarūpaiḥ karmabhir bodhisatvānāṃ cakravartirājyāni kārayamāṇānāṃ saptaratnāni bhavanti || evam ukte āyuṣmān mahākātyāyana āyuṣmantaṃ mahākāśyapaṃ gāthābhiḥ adhyabhāṣe ||</p>
<blockquote class="gatha">
<p><a class="sc" id="42"></a>yatha labhati manujavṛṣabho cāturdvīpo prabhūtadhanakośo |<br>
sapta ratanāni rājā ahaṃ idam udīrayiṣyāmi ||</p>
<p><a class="sc" id="43"></a>taruṇaravi­maṇḍala­nibhaṃ pravaradaśaśatāra­saṃ­caya­manojñaṃ |<br>
cakraratanaṃ naravaro purimakuśalasaṃbhavaṃ labhati ||</p>
<p><a class="sc" id="44"></a>pari­cāravidhi­saṃ­yuktaṃ dadāti dānam anavadyasaṃkalpe |<br>
ajitajayam apratihataṃ tena naravaro labhati cakraṃ ||</p>
<p><a class="sc" id="45"></a>himanicayakumudavarṇaṃ saptāṅgapratiṣṭhitaṃ mahānāgaṃ |<br>
anilabalatulyavegaṃ hastiratanam adbhutaṃ labhati ||</p>
<p><a class="sc" id="46"></a>durgeṣu ca viṣameṣu ca saṃkramam arisūdano pratiṣṭhapiya |<br>
tena khagapathegāmiṃ gajavararatanaṃ <span class="gap">+ + +</span> labhati ||</p>
<p><a class="sc" id="47"></a>tada bhṛṅganīlaṃ suvarṇamanilajavakeśariṃ samudyatapādaṃ |<br>
pratilabhati turagaratanaṃ sukṛtakuśalasaṃcayo rājā ||</p>
<p><a class="sc" id="48"></a><a class="sen" id="sen1.109"></a> hayanavarehi parivahī mātāpitaraṃ guruṃ tathācāryaṃ |<br>
tena kuśalena rājā aśvaratanaṃ adbhutaṃ labhati ||</p>
<p><a class="sc" id="49"></a>maṇiratanam anupamavarṇaṃ vaiḍūryeṇa śīram anupasaṃpannā |<br>
<span class="gap">+ + + + + + + + + + + + + + + + + + + + + + + + + + +</span><br>
labhati pramadāṃ manāpāṃ ratanavaram anantabalavīryaiḥ ||</p>
<p><a class="sc" id="50"></a>pūrvabhave hi nivāse svadārasantoṣa­saṃ­yamābhirato |<br>
āsīc ca narādhipatī strīratanaṃ tena so labhati ||</p>
<p><a class="sc" id="51"></a>āḍhyaṃ vividhadhanavaraṃ prabhūta­nidhinicaya­saṃ­cayopetaṃ |<br>
gṛhapatiratanam udāra pratilabhati mahāvaśī rājā ||</p>
<p><a class="sc" id="52"></a>vividha­dhana­saṃ­cayānāṃ dātā guruṣu gurugauravopeto |<br>
tena sa gṛhapatiratanaṃ pratilabhati prabhūtadhanakuśalaṃ ||</p>
<p><a class="sc" id="53"></a>nayanayajñaṃ medhāviṃ vyaktaṃ nāyakadhvajaṃ cāturdvīpaṃ |<br>
pariṇāyakaratanavaraṃ pratilabhati mahīpatiḥ virato ||</p>
<p><a class="sc" id="54"></a>mārgagato praṇaṣṭānāṃ hatahatanayanānāṃ deśayi mārgaṃ |<br>
tena pariṇāyakavaraṃ labhati ratanaṃ uttamanāyakaṃ ||</p>
<p><a class="sc" id="55"></a>etair dhutadharmadharā karmehi samutthitāni ratanāni |<br>
tena ca eva narendro dharmeṇa mahīṃ praśāsayati ||</p>
</blockquote>
<p><a class="sc" id="56"></a><a class="sen" id="sen1.110"></a> evam ukte āyuṣmān mahākāśyapa āyuṣmantaṃ mahākātyāyanam uvāca || ye ime hi bho jinaputra bodhisatvāḥ prathamacittam utpādayanti te katibhir ākāraiś caturthyāṃ bhūmau vartamānāḥ pañcamāyāṃ bhūmau vivartante || evam ukte āyuṣmān mahākātyāyana āyuṣmantaṃ mahākāśyapam etad uvāca || ye ime bho dhutadharmadhara bodhisatvāḥ prathamacittotpādā saptabhir ākāraiś caturthyāṃ bhūmau vartamānāḥ paṃcamāyāṃ bhūmau vivartante || katamehi saptahi || bhikṣuṇīdūṣakāś ca bhavanti | puruṣadūṣakāś ca bhavanti | paṇḍakadūṣakāś ca bhavanti | mantrabalena cāpi parasya asantaṃ rogam utpādayanti | suśīlavantāṃś ca śīlāc cyāvayanti | ahirīkāś ca bhavanti | anotrāpiṇaś ca bhavanti || ye kecid bho dhutadharmadhara bodhisatvāḥ prathamaṃ cittam utpādayanti te imebhiḥ saptabhir ākāraiś caturthāyāṃ bhūmau vartamānāḥ paṃcamāyāṃ bhūmau vivartanti ||</p>
<blockquote class="gatha">
<p><a class="sc" id="57"></a>ity eṣā bhumir upadiṣṭā caturthī sugatātmaja |<br>
ramaṇīyā bodhisatvānāṃ ye te bodhiparāyaṇā iti ||</p>
</blockquote>
<p class="endsection">iti śrīmahāvastu-avadāne caturthī bhūmiḥ samāptā ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
