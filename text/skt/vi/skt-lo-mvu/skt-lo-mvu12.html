<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu12">
<article>
<div class="hgroup">
<p class="division">Mahāvastu</p>
<h1>12. The Fifth Bhūmi</h1>
</div>
<p><a class="sc" id="1"></a>evam ukte āyuṣmān mahākāśyapo āyuṣmantaṃ mahākātyāyanam etad uvāca || bho jinaputra bodhisatvā avaivartikā caturthībhūmito ye paṃcamāṃ bhūmiṃ saṃkrāmanti teṣāṃ katamaṃ sandhicittaṃ bhavatīti || evam ukte āyuṣmān mahākātyāyana āyuṣmantaṃ mahākāśyapam uvāca || ādīptāṃ sarvabhavāṃ paśyanti rāgadveṣamohebhyaḥ | aśaraṇyaṃ nirānandaṃ sandhicittaṃ catuḥpaṃcamānantaraṃ bhavatīti ||</p>
<p><a class="sc" id="2"></a>evam ukte āyuṣmān mahākāśyapa āyuṣmantaṃ mahākātyāyanam uvāca || ye punar bho <a class="sen" id="sen1.111"></a> jinaputra samyaksaṃbuddhena bhagavatā paṃcamāyāṃ bhūmau samyaksaṃbuddhāḥ pūjitās teṣāṃ samyaksaṃbuddhānāṃ kāni nāmāni gotrāṇi kevattā śrāvakasannipātā kevattikā prabhā kevattikam āyuḥpramāṇam iti || evam ukte āyuṣmān mahākātyāyana āyuṣmantaṃ mahākaśyapaṃ gāthābhiḥ adhyabhāṣi ||</p>
<blockquote class="gatha">
<p><a class="sc" id="3"></a>śākyamuni nāma jinavaro abhūṣi vaśibhūtakoṭiparivāro |<br>
vyāmaprabho girighano kanakagirinibho nihataśatruḥ ||</p>
<p><a class="sc" id="4"></a>ṣaḍvarṣa­sahas­rāṇi āyuḥ puruṣottamasya tatkālaṃ |<br>
nāmaṃ tasya yaśavrato abhūṣi atisundaro buddho ||</p>
<p><a class="sc" id="5"></a>gotreṇa gautamo ’sau ayaṃ ca bhagavān tadāsi śreṣṭhisuto |<br>
yvāgūdānaṃ datvā buddhapramukhe kṛtā praṇidhiḥ ||</p>
<p><a class="sc" id="6"></a>yaṃ maye kuśalam upacitaṃ saṃśliṣya saṃghe arhante dattvā |<br>
tena paramārthadarśī bhaveyam akhilaṃ mamaṃ puṇyaṃ ||</p>
<p><a class="sc" id="7"></a>antim’ avataraṇagāmī sundaro sudarśano nāma narasiṃhaḥ |<br>
bhāradvājasagotro prabhā ca daśayojanā tasya ||</p>
<p><a class="sc" id="8"></a>vaśibhūtānāṃ koṭī parivāro tasya satvasārasya |<br>
daśavarṣasahasrāṇi āyuḥ tada māradamakasya ||</p>
<p><a class="sc" id="9"></a><a class="sen" id="sen1.112"></a> rājā ca cakravartī abhūṣi dharaṇīṃdharo ti nāmena |<br>
so taṃ jinaṃ sudarśanaṃ saśiṣyasaṃghaṃ idam uvāca ||</p>
<p><a class="sc" id="10"></a>sarvaṃ hitopadhānaṃ ahaṃ ti demi iti paṇḍito avacī |<br>
evaṃ ca bhaveyam ahaṃ praṇidhesi paraṃ praṇidhi rājā ||</p>
<p><a class="sc" id="11"></a>jarāmaraṇasya sāgaragatāṃ alīno janatāṃ tāreyyaṃ |<br>
<span class="gap">+ + + + + + + + + + + + + + + + + + + + + + + + + + + + + +</span><br>
anupahatakuśalamūlo abhūṣi bhagavāṃ nareśvaro nāma |<br>
gotreṇa ca vāsiṣṭho ābhā daśayojanā tasya ||</p>
<p><a class="sc" id="12"></a>vaśibhūtānāṃ koṭī parivāro tasya dvādaśa āsi |<br>
nava ca varṣasaharāṇi manujāna tadā abhūṣy āyuḥ ||</p>
<p><a class="sc" id="13"></a>rājā ca cakravartī abhūṣi aparājito ti nāmena |<br>
so daśabalaṃ narendraṃ prasannacitto idam uvāca ||</p>
<p><a class="sc" id="14"></a>saptaratanāṅgacitrā imāṃ anekaratanasampattīyo |<br>
śīti catur uttarā tava vibhū vihārān ahaṃ demi ||</p>
<p><a class="sc" id="15"></a>so taṃ dānaṃ dattvā tasmiṃ nareśvarake anupraṇidhiṃ |<br>
praṇidhesi evaṃ bhaveyam adhigaccheyaṃ jinabalāni ||</p>
<p><a class="sc" id="16"></a>vijayo nāma amātyo abhūṣi pūrvaṃ jinaḥ suprabho nāma |<br>
<a class="sen" id="sen1.113"></a> gotreṇa kāśyapo ’sau prabhā ca daśayojanā tasya ||</p>
<p><a class="sc" id="17"></a>tasya ca śiṣyasaṃgho aṣṭādaśa koṭī dhutarajānāṃ |<br>
viṃśan narāṇa āyuḥ varṣasahasrāṇi tatkālaṃ ||</p>
<p><a class="sc" id="18"></a>so vandya jinavaraṃ taṃ vijayo nimantrayī bhavanirghātiṃ |<br>
adhivāsayati daśabalo atha vijayo harṣito āsi ||</p>
<p><a class="sc" id="19"></a>agreṇa praṇītena ca adhigatasvādena bhakṣyabhojyena |<br>
saṃntarpayitvānugataṃ praṇidhesi tadā anupraṇidhiṃ ||</p>
<p><a class="sc" id="20"></a>so ’ham api bhaveyam evaṃ naravaramahito naramaruṇa hitakaro|<br>
tenāpi nāyakavaro daśabalo bhave vādiśārdūlo ||</p>
<p><a class="sc" id="21"></a>āsīt pūrvaṃ buddhas tathāgato ratanaparvato nāma |<br>
gotreṇa gautamo ’sau prabhā ca daśayojanā tasya ||</p>
<p><a class="sc" id="22"></a>triṃśat manuṣyakoṭyo parivāro āsi dāntacittānāṃ |<br>
varṣasahasrāṇi viṃśaṃ āyuḥ tadāsi manuṣyāṇāṃ ||</p>
<p><a class="sc" id="23"></a>rājā ca cakravartī abhūṣi tatkālam acyuto nāma |<br>
jinakramāṇi nipīḍiya idam avaci varaṃ naramarūṇāṃ ||</p>
<p><a class="sc" id="24"></a>prāsāda­sahas­rāṇi mahyaṃ naranāgā caturaśītiṃ |<br>
<a class="sen" id="sen1.114"></a> tāni samalaṃkṛtāni saśiṣyasaṃghasya ahaṃ demi ||</p>
<p><a class="sc" id="25"></a>adhivāsanāṃ viditvā rājā <span class="gap">+ + + + + +</span> prītamano |<br>
anupraṇidhiṃ praṇidhesi purato varalakṣaṇadharasya ||</p>
<p><a class="sc" id="26"></a>kuśalena anena ahaṃ kuśalopacitavarāṇāṃ caritānāṃ |<br>
durantakavīryakarmo bhaveya nātho anāthānāṃ ||</p>
<p><a class="sc" id="27"></a>gaganatalavimalacitto saṃbuddho kanakaparvato nāma |<br>
abhūṣi naratāmahito kauṇḍinyo nāma gotreṇa ||</p>
<p><a class="sc" id="28"></a>tasya śubhakarmajātā śarīraprabhā abhū yojanāni ṣaṭ* |<br>
paṃca vaśībhūtānāṃ koṭīyo ca parivāro ’sya ||</p>
<p><a class="sc" id="29"></a>daśa ṣaḍvarṣā āyuṃ tadā abhūṣi manujānāṃ ca caturdaśa sahasrāṇi |<br>
varṣāṇāṃ saptatriṃśa varṣasahasrāṇi ityeva ||</p>
<p><a class="sc" id="30"></a>āsi tada cakravartī rājā priyadarśano ti nāmena |<br>
saptaratanadyutīmān* caturdvīpaḥ pṛthivipālo ||</p>
<p><a class="sc" id="31"></a>so kanakavarṇaparvataṃ saṃbuddhaṃ kramavareṣu nipatitvā |<br>
yācati sāmātyagaṇo muktāhārāntapuro prāha ||</p>
<p><a class="sc" id="32"></a>mama nagaranigamabharitaṃ rājyaṃ caturo mahādhanadvīpāḥ |<br>
tān tava dadāmi vīrā saśiṣyasaṃghasya nirapekṣaḥ ||</p>
<p><a class="sc" id="33"></a><a class="sen" id="sen1.115"></a> yad bhojanaṃ ṛṣīṇāṃ yad vastraṃ yā ca oṣadhividhīyo |<br>
yāni śayanāsanāni ca prāsādavare tathā yeva ||</p>
<p><a class="sc" id="34"></a>niḥsṛṣṭam eva sarvaṃ paribhojyaṃ yasya dvādaśākāraṃ |<br>
mama pravararūpadhāri anukampārthaṃ kuruhi karuṇāṃ ||</p>
<p><a class="sc" id="35"></a>etad dattvā dānaṃ so pārthivalambako anupraṇidhiṃ |<br>
praṇidhesi prītimānaso purato saṃpūrṇakuśalasya ||</p>
<p><a class="sc" id="36"></a>paramārthaṃ śūkṣmadarśi vaiśāradyavarapāramiprāptaḥ |<br>
tenāhaṃ nāyakavaro bhaveya sarvopadhikṣayakaro ||</p>
<p><a class="sc" id="37"></a>dvātriṃ­śalakṣaṇadharo bhagavān nāmena puṣpadanto ti |<br>
abhūt paramārthadarśi vatso gotreṇa saṃbuddho ||</p>
<p><a class="sc" id="38"></a>tasyāpi yojanāni nava śarīraprabhā jinapravarasya |<br>
vaśibhūtakoṭiyo catustriṃśad daśabale samanubaddhāḥ ||</p>
<p><a class="sc" id="39"></a>paṃcāśaṃ ca abhūṣi varṣasahasrāṇi āyuḥparimāṇaṃ |<br>
manujāna evaṃ na vimati kāryā tatropadeśasmiṃ ||</p>
<p><a class="sc" id="40"></a>pārthivo caiva narapatī taṃ kālaṃ āsi durjayo nāma |<br>
apagamya puṣpadantaṃ vandati pādāṃ saparivāraḥ ||</p>
<p><a class="sc" id="41"></a><a class="sen" id="sen1.116"></a> kṛtakarapuṭo prasannaḥ naraprabho puṣpadantam idam āha |<br>
adhivāsayatu me daśabalo saptāhaṃ bhojanavidhānaṃ ||</p>
<p><a class="sc" id="42"></a>adhivāsanaṃ viditvā rājāsya <span class="var" title="Senart: durjayordhva­bala­">durjayarddhi bala</span> eva |<br>
chādayati medinitalaṃ suvarṇapaṭṭehi rucirehi ||</p>
<p><a class="sc" id="43"></a>tatra ratanāmayāni vinikṣipati āsanāni citrāṇi |<br>
bhojanavidhiṃ ca citrāṃ sthāpayati sugandhipratyagrāṃ ||</p>
<p><a class="sc" id="44"></a>saptaratanāmayāni chatrāṇi naramarūṇāṃ aṣṭaśataṃ |<br>
dhārenti bhūṣaṇadharā citrābharaṇadhāriṇo puruṣā ||</p>
<p><a class="sc" id="45"></a>evaṃ ekaikasya vaśibhūtasya dhārenti hṛdimano |<br>
chatraratanaṃ vicitraṃ śaśiśaṃkhatalopamaṃ vimalaṃ ||</p>
<p><a class="sc" id="46"></a>santarpayitva rājā saparivāraṃ puṣpasāhvayaṃ sugataṃ |<br>
atha manasā praṇidheti tadā va so taṃ anupraṇidhiṃ ||</p>
<p><a class="sc" id="47"></a>tvam iva-m-ahaṃ saṃbuddho dharmaṃ prakāśayeya naramarūṇāṃ |<br>
<span class="gap">+ + + + + + + + + + + + + + + + + + + + + + + + + + +</span><br>
dvātriṃśallakṣaṇadharo nāmena lalitavikramo saṃbuddho |<br>
āsi bhagavāṃ bhavanudo vāsiṣṭhagotro dhutakileśo ||</p>
<p><a class="sc" id="48"></a>tasya ca svaśarīrajātā prabhā abhū yojanāni triṃśa duve |<br>
<a class="sen" id="sen1.117"></a> vaśibhūtakoṭiyo ca triṃśa naravarasya parivāro ||</p>
<p><a class="sc" id="49"></a>āyuṃ tadā narāṇāṃ varṣasahasrāṇi āsi caturaśītiṃ |<br>
rājā ca tadā āsī caturaṃgabalo priyo manāpo ||</p>
<p><a class="sc" id="50"></a>prāsādakoṭiyo ca catvāriṃśaṃ anekaratanānāṃ |<br>
kārayati bhūmipālo pravaraṃ ekaṃ ca prāsādaṃ ||</p>
<p><a class="sc" id="51"></a>śayyāsanaṃ ca vipulaṃ kārayate pārthivo nirupavadyaṃ |<br>
bhojanagilānapraccayam ṛṣiyogyaṃ sanniveśeti ||</p>
<p><a class="sc" id="52"></a>bhagavato niryātitvā saśiṣyasaṃghasya so anupraṇidhiṃ |<br>
praṇidheti hṛṣṭacitto rājā purato daśabalasya ||</p>
<p><a class="sc" id="53"></a>durlabhasadṛśo asamaḥ daśabalo ca jarāmaraṇavimatimathano |<br>
bhaveyaṃ śreṣṭho naramaruṇāṃ kugaṇīgaṇavacanamathano ||</p>
<p><a class="sc" id="54"></a>dvātriṃ­śalakṣaṇadharo bhagavāṃ āsī mahāyaśo nāma |<br>
gotreṇa kāśyapo so vistīrṇayaśo amitakīrtiḥ ||</p>
<p><a class="sc" id="55"></a>śarīrabhāsā tasya paṃcāśaṃ yojanāni puṇyavato |<br>
vaśibhūtakoṭiyo ca tasyāsī paṃcapaṃcāśaṃ ||</p>
<p><a class="sc" id="56"></a>varṣa­sahas­rāṇi tadā caturaśītiṃ āyuḥparimāṇaṃ |<br>
<a class="sen" id="sen1.118"></a> āsi tadā manujānāṃ caturguṇa eṣa caturaśīti ||</p>
<p><a class="sc" id="57"></a>rājā tadā abhūṣī nāmena so mṛgapatisvaro nāma |<br>
cāturdvīpādhipatir vipulabalavaro ajitacakro ||</p>
<p><a class="sc" id="58"></a>so ratnaskandhaśākhāṃ vanakhaṇḍāṃ yojanāni ṣaṇṇavati |<br>
kārāpayi bhūmipati pravarāṃ varavastrasaṃchannāṃ ||</p>
<p><a class="sc" id="59"></a>vaiḍūrya­maṇi­talāṃ ca kṛtvāna vasudhāṃ vibhūṣaṇavicitrāṃ |<br>
aguruvaradhūpagandhāṃ sugandhapuṣpāvakīrṇatalāṃ ||</p>
<p><a class="sc" id="60"></a>taṃ tatra vādisiṃhaṃ ṛṣabhaṃ so bhojanena saptāhaṃ |<br>
tarpayati bhūmipālo prasannacitto praṇītena ||</p>
<p><a class="sc" id="61"></a>taṃ suravaravana-upamaṃ tato vanaṃ tasya satvasārasya |<br>
niryātayati prasanno divāvihāraṃ daśabalasya ||</p>
<p><a class="sc" id="62"></a>dattvā sa rājā <span class="gap">+ + +</span> mahāyaśasya saśiṣyasaṃghasya |<br>
rājā udagracitto praṇidheti tadā anupraṇidhiṃ ||</p>
<p><a class="sc" id="63"></a>bahu­janamahito svayaṃbhu ananyaneyo bhaveya sarvajño |<br>
kuśalena hi me tena tathāgatabalo vibhū bhomi ||</p>
<p><a class="sc" id="64"></a>vipula­bala­puṇyakośo nayānayajño jino ratanacūḍo |<br>
<a class="sen" id="sen1.119"></a> āsi abhinīlanetro nirupamaguṇasaṃcayo dhīro ||</p>
<p><a class="sc" id="65"></a>tasya ca prabhā śarīre yojanaśatavistarā samantena |<br>
bhāradvājasagotro sa sarvadarśī tadā āsi ||</p>
<p><a class="sc" id="66"></a>tasya saṃgho āsī navanavati koṭiyī dhūtarajānāṃ |<br>
varṣāṇāṃ ca sahasrāṇi caturāśītiṃ tadā āyuṃ ||</p>
<p><a class="sc" id="67"></a>rājā tada cakravarti abhūṣi cāturdvīpo mahisthāmo |<br>
nāmena maṇiviṣāṇo śāsati dharmeṇa yo janatāṃ ||</p>
<p><a class="sc" id="68"></a>dvānavati koṭinayutāṃ prāsādānām anekarūpāṇāṃ |<br>
kārayati bhūmipālo taṃ ratanajinaṃ samuddiśya ||</p>
<p><a class="sc" id="69"></a>so pravarakāñcananibhaṃ naramarugaṇasatkṛtaṃ ratanacūḍaṃ |<br>
bhojayati saparivāraṃ varṣāṇi daśa aviśrāmaṃ ||</p>
<p><a class="sc" id="70"></a>pratha­madivasaṃ ca sugataṃ bhojetvā sārdhaṃ śiṣyasaṃghena |<br>
niryāteti naravaro prāsādavarāṃ guṇadharasya ||</p>
<p><a class="sc" id="71"></a>so taṃ dānaṃ datvā tasya mahāpudgalasya rājavaro |<br>
anupraṇidheti praṇidhiṃ prasannacitto jinasakāśaṃ ||</p>
<p><a class="sc" id="72"></a>ucchinnamohajālo prasannacitto asaṃgapratibhāno |<br>
tāreyya sarvajanatāṃ saṃsāramahārṇave patitāṃ ||</p>
<p><a class="sc" id="73"></a>evam eva aprameyā paṃcamyāṃ bhūmiyāṃ puruṣasiṃhāḥ |<br>
<a class="sen" id="sen1.120"></a> pratyekajinā tathāpi śaikṣāśaikṣā ca jinaputrāḥ ||</p>
<p><a class="sc" id="74"></a>saṃpūjitā bhagavatā ime tathānye tathāgatāḥ sarve |<br>
samupacita kuśalamūlaṃ arthe jagatasya sarvasya ||</p>
</blockquote>
<p><a class="sc" id="75"></a>evam ukte āyuṣmān mahākāśyapa āyuṣmantaṃ mahākātyāyanam uvāca || ye bho jinaputra bodhisatvā bodhāye praṇidhenti te katibhir ākāraiḥ pañcamāyāṃ bhūmau vartamānāḥ ṣaṣṭhāyāṃ bhūmau vivartanti || evam ukte āyuṣmān mahākātyāyanaḥ āyuṣmantaṃ mahākāśyapam uvāca || caturbhi bho jinaputra ākārair dhutadharmadhara bodhisatvā bodhāye ye praṇidhenti paṃcamāyāṃ bhūmau vartamānāḥ ṣaṣṭhyāṃ bhūmau vivartanti || katamehi caturhi || samyaksaṃbuddhānuśāsane pravrajitvā yogācārehi sārdhaṃ sambhuvaṃ kurvanti | aṣṭamake dhutavedanāgṛddhā bhāvanā uttrasanti | śamathavipaśyanā­bhāva­nā­bahulāś ca abhīkṣṇaṃ viharanti | ālaṃbaṇālaṃbaṇacittaṃ hetuśo parikalpenti || ye hi keci bho dhutadharmadhara bodhisatvā bodhāya praṇidhento paṃcamāyāṃ bhūmau vartamānā ṣaṣṭhyāṃ bhūmau vivartanti sarve te imehi caturhi ākārehi vivartensuḥ vivartanti vivartiṣyanti vā ||</p>
<blockquote class="gatha">
<p><a class="sc" id="76"></a>ity eṣā paṃcamī bhūmī vyākṛtā saṃnidarśitā |<br>
teṣāṃ bahuvidhapuṇyānāṃ bodhisatvāna māriṣa iti ||</p>
</blockquote>
<p class="endsection">iti śrīmahāvastu-avadāne paṃcamī bhūmiḥ samāptā ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
