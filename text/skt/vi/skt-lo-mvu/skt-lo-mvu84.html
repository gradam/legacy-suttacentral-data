<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu84">
<article>
<div class="hgroup">
<p class="division">Mahāvastu</p>
<h1>84. The Jātaka of Gaṅgapāla</h1>
</div>
<p><a class="sc" id="1"></a>bhūtapūrvaṃ bhikṣavo atīte dhvani nagare vārāṇasyāṃ kāśijanapade dve daridrā dārakā kulmāṣapuṭakāni bhaktaṃ gṛhya kāṣṭhahārakā gacchanti pratyekabuddho ca vārāṇasīṃ piṇḍāya praviśati prāsādikena īryāpathena abhikrāntapratikrāntena ālokitavilokitena saṃ­miṃ­jitaprasā­rita­saṃ­ghāṭī pātracīvaradhāraṇena nāgo pi viya kāritakāraṇo antargatehi indriyehi antargatena mānasena sthitena dharmatāprāptena smṛtaḥ saṃprajāno samāhito ekāgracitto saṃvṛtendriyo avikṣiptadṛṣṭī || te khu taṃ dṛṣṭvā prasādam upasaṃkramanti || te dāni prasannacittā anyonyaṃ evam āhansuḥ || ye kecid dārakā rucchavṛttikā aśanavasanaviprahīnā manuṣyadurgatā manuṣyakṛpaṇā manuṣyavarākā yathā vayaṃ cānye ca sarve edṛśeṣu dvipādakeṣu puṇyakṣetreṣu kuśalamūlāni na kṛtvā ye kecit punar <a class="sen" id="sen3.183"></a> āḍhyā mahādhanā mahābhogā kṣatriyamahāśālā vā brāhmaṇamahāśālā vā anye vā kecit sukhitā sarve te evarūpeṣu dvipādeṣu puṇyakṣetreṣu kuśalāni kṛtvā | yaṃ nūnaṃ vayaṃ imāṃ kulmāṣāṃ imasya ṛṣisya pātreṣu pratiṣṭhāpayema || tehi dāni te kulmāṣā tasya pratyekabuddhasya pātreṣu pratiṣṭhāpitā || pratyekabuddho pi teṣāṃ dārakānāṃ tāṃ bhikṣāṃ pratigṛhya haṃsarājā viya vaihāyasena prakramito || te dārakā taṃ pratyekabuddhaṃ vaihāyasena gacchantaṃ dṛṣṭvā prītisaṃjātā mahābhāgo asmābhiḥ ṛṣiḥ piṇḍapātreṇa pratimānito || te dāni prītisaumanasyajātāḥ praṇidhānaṃ utpādenti || eko āha || ahaṃ anena kuśalamūlena rājā bhaveyaṃ kṣatriyo mūrdhnābhiṣikto || dvitīyo āha || anena kuśalamūlena brāhmaṇamahāśālakule upapadyeyaṃ āḍhyo mahādhano mahābhogo ||</p>
<blockquote class="gatha">
<p><a class="sc" id="2"></a>na hi cittaprasannena svalpikā bhavati dakṣiṇā |<br>
tathāgate ca saṃbuddhe ye ca buddhāna śrāvakā ||</p>
<p><a class="sc" id="3"></a>sarve kṣayāntā nicayāḥ patanāntāḥ samucchrayāḥ |<br>
saṃyogā viprayogāntā maraṇāntaṃ hi jīvitaṃ ||</p>
</blockquote>
<p><a class="sc" id="4"></a>te dāni dārakā āyukṣayāc ca karmakṣayāc ca kālagatā samāgatā tatraiva vārāṇasīyaṃ nagare | eko pi rājakule rājño agramahiṣīye upapanno dvitīyo pi purohitakule purohitasya bhāryāye kukṣismiṃ upapanno || kālena samayena rājabhāryā purohitabhāryā ca prajātā | ubhaye dārakā jātā || ubhayeṣāṃ saptāhaṃ ramaṇīyāni jātakarmāṇi kṛtāni saptāhasyātyayena rājaputrasyāpi brahmadatto ti <a class="sen" id="sen3.184"></a> nāma kṛtaṃ purohitaputrasyāpi upako ti nāma kṛtaṃ || anurūpā dhātrī upasthāpitā rājaputro ca purohitaputro ca yathā utpalaṃ vā padumaṃ vā kumudaṃ vā puṇḍarīkaṃ vā tathā saṃvardhanti || yathoktaṃ bhagavatā ||</p>
<blockquote class="gatha">
<p><a class="sc" id="5"></a>kṛtapuṇyā hi vardhanti nyagrodhā viya subhūmiyaṃ jātā |<br>
anupanthake viya drumā alpapuṇyā vihīnā tti ||</p>
</blockquote>
<p><a class="sc" id="6"></a>te dāni yatra kāle vivṛddhā vijñaprāptā saṃjātā tato lipīyaṃ pi sekhiyanti lekhāśilpagaṇanāṃ dhāraṇamudrāṃ || rājaputro pi brahmadatto hastismiṃ aśvasmiṃ dhanusmiṃ tsarusmiṃ dhāvitasmiṃ laṃghite javite iṣvastrajñāneṣu sarvatra gatiṃgato saṃjāto || pitare ca kālagatena brahmadatto kumāro amātyehi vārāṇasyāṃ rājyenābhiṣikto || upako ca māṇavako anyatarāye māṇavikāye sārdhaṃ pratibaddhacitto abhūṣi || so dāni tāye māṇavikāye kasmiṃcid eva sthāne kiṃcit kālaṃ avasādito abhūṣi na taṃ oloketi | vārāṇasīyaṃ ca kaumudī cāturmāsī upasthāpitā sāpi māṇavikā upakasya māṇavakasya bhāvānuraktā pratyāgatā || māṇava kaumudī cāturmāsī upasthitā gandhamālyaṃ me upasthāpehi yathā kaumudī cāturmāsī ramaṇīyaṃ kareyāma || so dāni māṇavako tasyā māṇavikāye śrutvā tuṣṭo āttamano abhūṣi | diṣṭyā me māṇavikā pratyāgatā ti || tasya dāni upakasya māṇavakasya gaṃgākūle māṣa aparasya puruṣasya sakāśāto yācanakaṃ labdhaṃ | so ca naṃ māṣo tatraiva gaṃgākūle gopitako abhūṣi || so dāni tasya māṣasya arthāye vighane <a class="sen" id="sen3.185"></a> madhyāhne vartamāne harṣeṇa madhurāṇi kinnarīya gītāni gāyanto gaṃgākūle [tasya māṣasya arthāye] gacchati ||</p>
<p><a class="sc" id="7"></a>adrākṣīd bhikṣavaḥ rājā brahmadatto upariprāsādavaragataḥ upakaṃ māṇavakaṃ madhyāhne vighane madhureṇa svareṇa gāyantaṃ antonagarāto vahirnagaraṃ gacchantaṃ dṛṣṭvā ca punarmasya upake māṇavake premnaṃ nipatitaṃ || yathoktaṃ bhagavatā ||</p>
<blockquote class="gatha">
<p><a class="sc" id="8"></a>pūrve vāsanivāsena pratyutpanne hitena vā |<br>
evan taṃ jāyate premnaṃ utpalaṃ vā yathodake ||</p>
<p><a class="sc" id="9"></a>yatra mano niviśati cittaṃ vāpi prasīdati |<br>
niṣṭhāṃ paṇḍitā gaccheyuḥ saṃvutthā me purā bhave ||</p>
</blockquote>
<p><a class="sc" id="10"></a>evaṃ tasya rājño brahmadattasya tatra upake māṇavake saha darśanena premnaṃ nipatitaṃ || tana rājñā brahmadattena upakasya māṇavakasya dūto preṣito || gacchatha yo eṣo māṇavako gāyanto antarnagarāto vahirnagaraṃ gacchati etaṃ ānetha || so tehi gatvā uccati || āgaccha māṇavaka rājā te śabdāpetīti || so dāni tehi rājapuruṣehi rājño sakāśam upanīto || deva ayaṃ so māṇavako ānīto || atha khalu rājā brahmadatto upakaṃ māṇavakaṃ gāthāye adhyabhāṣe ||</p>
<blockquote class="gatha">
<p><a class="sc" id="11"></a>madhyantike vītinate kukkulavattato mahī |<br>
atha gāyasi vaktrāṇi na tāpayati ātapo ||</p>
<p><a class="sc" id="12"></a>upari tapati ādityo heṣṭā tapati vālikā |<br>
udagracitto sumano atha vaktrāṇi gāyasi ||</p>
</blockquote>
<p><a class="sc" id="13"></a><a class="sen" id="sen3.186"></a> atha khalu bhikṣavaḥ upako māṇavako rājānaṃ brahmadattaṃ gāthāye pratyabhāṣe ||</p>
<blockquote class="gatha">
<p><a class="sc" id="14"></a>na ātapo tāpayati antakā tāpayanti māṃ |<br>
antakāś ca vighātāś ca te tāpenti na ātapo ||</p>
<p><a class="sc" id="15"></a>itvaraṃ khu ayaṃ tāpo yo khu kāyaṃ pratāpaye |<br>
kāryā nāma vivādā ca te tāpenti na ātapo ||</p>
</blockquote>
<p><a class="sc" id="16"></a>rājā dāni brahmadatto upakaṃ māṇavakaṃ gāthāye pratyabhāṣati ||</p>
<blockquote class="gatha">
<p><a class="sc" id="17"></a>kin te janeti saṃkṣobhaṃ ayaṃ kena pratapyati |<br>
tāpena pīḍito kāyo taṃ tvaṃ ākhyāhi pṛcchito ||</p>
</blockquote>
<p><a class="sc" id="18"></a>atha khalu bhikṣavo upako māṇavako rājānaṃ brahmadattaṃ gāthāye pratyabhāṣati ||</p>
<blockquote class="gatha">
<p><a class="sc" id="19"></a>vṛṣalī deva kāntā me kuṃbhadāsī ariṃdama |<br>
tasyā upasthito sarvo tayāsmi upatāpito ||</p>
</blockquote>
<p><a class="sc" id="20"></a>atha bhiksavo rājā brahmadatto upakaṃ māṇavakaṃ āmantrayati || kahiṃ māṇavaka gamiṣyasīti || atha khalu bhikṣavaḥ upako māṇavako rājānaṃ brahmadattaṃ gāthāye pratyabhāṣati ||</p>
<blockquote class="gatha">
<p><a class="sc" id="21"></a>māṣo me yācanālabdho gaṃgātīrasmiṃ gopito |<br>
purastime nagarasya tadarthāya vrajāmy ahaṃ ||</p>
</blockquote>
<p><a class="sc" id="22"></a>atha khalu bhikṣavo rājā brahmadatto upakaṃ māṇavakaṃ āmantrayati || āgamehi <a class="sen" id="sen3.187"></a> tāvat* māṇavaka muhūrtaṃ śītalake gamiṣyasi || atha khalu upako māṇavako rājānaṃ brahmadattaṃ gāthāye pratyabhāṣe ||</p>
<blockquote class="gatha">
<p><a class="sc" id="23"></a>yehi artho ayānasya ūrdhvaṃ tiṣṭhanti tiṣṭhato |<br>
yāne tu vahyamānasya purato dhāvanti dhāvato |<br>
gaṃsāmy ahaṃ mahārāja tasya māṣasya kāraṇā ||</p>
</blockquote>
<p><a class="sc" id="24"></a>(atha khalu rājā brahmadatto upakaṃ māṇavakaṃ gāthāye pratyabhāṣe)</p>
<blockquote class="gatha">
<p><a class="sc" id="25"></a>sace te artho māṣeṇa ahaṃ māṣaṃ dadāmi te |<br>
karohi kṛtyaṃ māṣeṇa uṣṇe māṇava mā vraja ||</p>
</blockquote>
<p><a class="sc" id="26"></a>upako māṇavako āha || yadi vedo māṣaṃ dāsyati etaṃ dvitīyaṃ māṣaṃ etehi māṣehi tuṣṭā bhave pi vṛṣalī kaumudīyaṃ ca avighnaṃ bhaviṣyati || atha khalu upako māṇavako rājānaṃ brahmadattaṃ gāthāye adhyabhāṣe ||</p>
<blockquote class="gatha">
<p><a class="sc" id="27"></a>yaṃ ca māṣaṃ devo dadyāt taṃ dvitīyaṃ bhaviṣyati |<br>
etehi dvīhi māṣehi tuṣṭā sā vṛṣalī bhave ||</p>
</blockquote>
<p><a class="sc" id="28"></a>rājā āha || ahan te māṇava duve māṣāṇi dāsyāmi mā ca uṣṇena pacyanto gacchāhi || rājā brahmadatto upakaṃ māṇavakaṃ gāthāye adhyabhāṣe ||</p>
<blockquote class="gatha">
<p><a class="sc" id="29"></a>sace te artho māṣehi duve māṣā dadāmi te |<br>
karohi kṛtyaṃ māṣehi uṣṇe māṇava mā vraja ||</p>
</blockquote>
<p><a class="sc" id="30"></a><a class="sen" id="sen3.188"></a> upako āha || ete ca dve māṣā taṃ ca tṛtīyaṃ bhaviṣyati āmantraṇaṃ ca bhaviṣyati | evaṃ vṛṣalīye ramaṇīyaṃ kaumudikaṃ bhaviṣyati ||</p>
<blockquote class="gatha">
<p><a class="sc" id="31"></a>bhavataś ca duve māṣā taṃ tṛtīyaṃ bhaviṣyati |<br>
etehi trīhi māṣehi tuṣṭā sā vṛṣalī bhave ||</p>
</blockquote>
<p><a class="sc" id="32"></a>rājā brahmadatto upakaṃ māṇavakaṃ evam āha || māṇavaka uṣṇe mā gacchāhi ahaṃ te trayo māṣāṃ dāsyāmīti |</p>
<blockquote class="gatha">
<p><a class="sc" id="33"></a>sace te artho māṣehi bhūyo māṣāṃ dadāmi te |<br>
karohi kṛtyaṃ māṣehi uṣṇe māṇava mā vraja ||</p>
</blockquote>
<p><a class="sc" id="34"></a>māṇavako āha || deva etāni va trayo māṣā taṃ caturthaṃ bhaviṣyati āmantraṇaṃ tatra bhūyo bhaviṣyati | evaṃ vṛṣalikāye sārdhaṃ ramaṇī kaumudīyaṃ bhaviṣyati ||</p>
<blockquote class="gatha">
<p><a class="sc" id="35"></a>bhavataś ca trayo māṣā taṃ caturthaṃ bhaviṣyati |<br>
caturhi deva māṣehi udagrā vṛṣalī bhave ||</p>
</blockquote>
<p><a class="sc" id="36"></a>etena krameṇa rājā brahmadatto śatasahasraṃ upakasya māṇvakasya deti taṃ ca māṣaṃ na muṃcati | yāvad aparārdhena tato māṣāto na nivartito || tena dāni rājñā brahmadattena ardharājyaṃ tasya upakasya māṇavakasya dinnaṃ | antaḥpurāto ardhaṃ dinnaṃ | kośakoṣṭhāgārāṇāṃ pi dinnam ardham amātyabhaṭṭabalāgrāṇāṃ pi ardhaṃ dinnaṃ ||</p>
<p><a class="sc" id="37"></a>te dāni ubhaye rājyaṃ kārayanti | ubhau arthāni samanuśāsanti || so dāni māṇavako paṃcahi kāmaguṇehi samarpito krīḍati ramati paricārayati || so dāni <a class="sen" id="sen3.189"></a> rājā brahmadatto atyarthaṃ atīva upakasya māṇavakasya santike viśvasto yadi kahiṃci pi gacchati tataḥ upakasya māṇavakasya utsaṃge śīrṣaṃ dattvā śayati || tasya dāni upakasya rājñā śayitena etad abhūṣi || kathaṃ ekarājyena duve rājāno yaṃ nūnāhaṃ imaṃ rājānaṃ brahmadattaṃ ghātetvā aham eva eko rājā bhaveyan ti || tasya dāni bhūyo etad abhūṣi | na etad mama sādhu bhaveya na pratirūpaṃ yam ahaṃ rājño brahmadattasya kṛtajñasya akṛtajño bhaveyaṃ || dvitīyaṃ tṛtīyakaṃ pi etad abhūṣi | na etaṃ sādhu bhaveya na pratirūpaṃ yaṃ eke rājye duve rājāno yaṃ nūnāhaṃ rājānaṃ brahmadattaṃ jīvitāto vyavaropayitvā aham eva eko kāśirājā bhaveyaṃ ti || tasya dāni dvitīyakaṃ tṛtīyakaṃ pi etad abhūṣi | na etaṃ mama sādhu bhaveya na pratirūpaṃ yaṃ ahaṃ rājño brahmadattasya kṛtajñasya akṛtajño bhaveyanm ti || so dāni avidhāvidhan ti pravrajito tena rājā brahmadatto pratibuddho || so taṃ āha || upaka avidhāvidhan ti vakṣi || so dāni āha || evaṃrūpo me deva citto abhūṣi | yaṃ nūnāhaṃ brahmadattaṃ jīvitāto vyavaropayitvā aham eva eko kāśirājā bhaveyaṃ ti || tasya so brahmadatto rājā na pattīyati || so dāni upako āha || evam etaṃ deva yathā taṃ jalpāmīti || atha khalu rājā brahmadatto upakaṃ māṇavakaṃ gāthāye adhyabhāṣe ||</p>
<blockquote class="gatha">
<p><a class="sc" id="38"></a>dinno me ardharājyaṃ te stokastokena māṇava |<br>
ekaṃ muṃcasi na māṣaṃ kathaṃ anto bhaviṣyati ||</p>
</blockquote>
<p><a class="sc" id="39"></a>atha khalu upako māṇavako rājānaṃ brahmadattaṃ gāthāye pratyabhāṣe ||</p>
<blockquote class="gatha">
<p><a class="sc" id="40"></a>na hi anto anantāye tṛṣṇāye iha vidyati |<br>
pravrajiṣyāmy ahaṃ rājan na rājyena rato smi ca ||</p>
<p><a class="sc" id="41"></a><a class="sen" id="sen3.190"></a> bahūhi kāmehi alaṃ me yehi bālo na tṛpyati |<br>
alaṃ me sarvakāmehi pravrajiṣyāmi nagāriyaṃ ||</p>
<p><a class="sc" id="42"></a>kāma jānāmi te mūlaṃ saṃkalpāt kāma jāyase |<br>
na kāmaṃ kalpayiṣyāmi tato me na bhaviṣyasi ||</p>
<p><a class="sc" id="43"></a>alpeṣu bālo kāmeṣu bahūṣv api na tṛpyati |<br>
apahāya sarvakāmāni pratibuddho va paśyati ||</p>
<p><a class="sc" id="44"></a>icchāmi dānaṃ prabhavanti ca te<br>
icchā praśāntā ca na bhonti evaṃ |<br>
etaṃ va icchāya phalaṃ viditvā<br>
na prārthaye putrapaśuṃ dhanaṃ ca ||</p>
</blockquote>
<p><a class="sc" id="45"></a>atha khalu upako māṇavako brahmadattaṃ rājānam etad uvāca || anujānāhi me deva pravrajiṣyāmi || rājā āha || mā pravrajāhīti sahitā rājyaṃ kārayiṣyāmaḥ || upako āha || na mahārāja rājyena artho anujānāhi me pravrajiṣyāmi || so dāni rājñā brahmadattena anujñāto yadi evaṃ abhiprāyo pravrajāhīti ||</p>
<p><a class="sc" id="46"></a>tahiṃ dāni kāśiṣu uttareṇa kumbhakārasya pravrajitasya ṛṣisya paṃcābhijñasya āśramapadaṃ || so dāni upako māṇavako tam āśramapadaṃ gatvā tasya kumbhakārasya pravrajitasya ṛṣisya sakāśāto pravrajito || tena dāni pūrvarātrāpararātreṇa jāgarikāyogam anuyuktena viharantena yujyantena ghaṭantena vyāyamantena catvāri dhyānāni utpāditāni maharddhiko mahānubhāvo ṛṣī saṃjāto candramaṇḍalaṃ sūryamaṇḍalaṃ āśrame paryaṃkena niṣaṇṇo pāṇinā parimārjati parāmṛṣati yāvad brahmalokaṃ kāyena vaśe <a class="sen" id="sen3.191"></a> varteti || atha khalu rājā brahmadatto upakasya māṇavakasya spṛhayanto abhīkṣṇaṃ imāṃ gāthāṃ bhāṣati ||</p>
<blockquote class="gatha">
<p><a class="sc" id="47"></a>alpasya imaṃ mahāvipāko<br>
upako adhyagame mahāntam arthaṃ |<br>
sulabdha lābhā khalu māṇavasya<br>
yo pravraje kāmaratiṃ prahāya ||</p>
</blockquote>
<p><a class="sc" id="48"></a>rājño brahmadattasya antaḥpurikā punarpunaḥ imāṃ gāthāṃ rājño brahmadattasya sakāśāto śṛṇvanti na cāsyārthaṃ vijānanti || tasya dāni rājño brahmadattasya gaṃgapālo nāma kalpako | rājño brahmadattasya sa viśvasto yathāsukhaṃ antaḥpuraṃ praviśati upasthānakaro || so dāni rājñā brahmadattena uktaḥ || gaṃgapālaka keśaśmaśruṃ me karohīti || evaṃ vaditvā osupto || tena tasya śayitasya keśaśmaśru kṛtaṃ rājāpi vibuddhitvā āha || gaṃgapāla āgaccha karohi me keśakarmaṃ || gaṃgapālo āha || kṛtaṃ te deva keśaśmaśruṃ śayitasya || so dāni gaṃgapālo ādarśakaṃ gṛhya rājño brahmadattasya allīno nidhyāyatu devo ti | rājā ādarśakena keśaśmaśru nidhyāyanto gaṃgapālasya kalpakasya prīto saṃvṛtto || rājā āha || gaṃgapāla tuṣṭo smi tava etena śilpena abhirāddho grāmavareṇa pravareṇa pravāremi gṛhṇa grāmaṃ sayadi icchasi || so dāni āha || yāvat saṃmantremi tato devasya sakāśāto grāmavaraṃ graheṣyāmīti || so dāni gaṃgapālo rājño brahmadattasya antaḥpurikānāṃ ācikṣati || adya mayā rājā brahmadatto śilpena ārādhito grāmavareṇa cāhaṃ pravārito gṛhṇāmi grāmavaran ti ||</p>
<p><a class="sc" id="49"></a><a class="sen" id="sen3.192"></a> antaḥpurikā āhansuḥ || marṣehi grāmavaraṃ eṣo rājā abhīkṣṇam imāṃ gāthāṃ bhāṣati ||</p>
<blockquote class="gatha">
<p><a class="sc" id="50"></a>alpasya imaṃ mahāvipāko<br>
upako adhyagame mahāntam arthaṃ |<br>
sulabdha lābhā khalu māṇavasya<br>
yo pravraje kāmaratiṃ prahāya ||</p>
</blockquote>
<p><a class="sc" id="51"></a>vayaṃ ca etāye gāthāye arthaṃ na vijānāmatha | tato gaccha rājānaṃ brahmadattaṃ jalpāhīti alaṃ me deva grāmavareṇa yaṃ devo abhīkṣṇaṃ imāṃ gāthāṃ bhāṣati ||</p>
<blockquote class="gatha">
<p><a class="sc" id="52"></a>alpasya imaṃ mahāvipāko<br>
upako adhyagame mahāntam arthaṃ |<br>
sulabdha lābhā khalu māṇavasya<br>
yo pravrajet kāmaratiṃ prahāya ||</p>
</blockquote>
<p><a class="sc" id="53"></a>etasya me mahārāja arthaṃ ācikṣāhīti || so dāni gaṃgapālo rājño brahmadattasya upasaṃkramitvā āha || deva alaṃ me grāmavareṇa yaṃ devo abhīkṣṇaṃ imāṃ gāthāṃ bhāṣati ||</p>
<blockquote class="gatha">
<p><a class="sc" id="54"></a>alpasya imaṃ mahāvipāko<br>
upako adhyagame mahāntam arthaṃ |<br>
sulabdha lābhā khalu māṇavasya<br>
yo pravrajet kāmaratiṃ prahāya ||</p>
</blockquote>
<p><a class="sc" id="55"></a>imasyā deva gāthāye artham ākhyāhi || etaṃ me varaṃ bhavatu || rājā āha</p>
<p><a class="sc" id="56"></a>|| <a class="sen" id="sen3.193"></a> upako māṇavako ardharājyam apahāya kāmeṣu ādīnavaṃ dṛṣṭvā ṛṣipravrajyāṃ pravrajito so ca paṃcāhijño mahābhāgo ṛṣi saṃvṛtto ahaṃ ca kāmeṣu pramatto | so haṃ tasya upakasya māṇavakasya spṛhayanto abhīkṣṇaṃ etāṃ gāthāṃ bhāṣāmi || so dāni gaṃgapālo rājño śrutvā antaḥpuraṃ praviśitvā antaḥpurikān āśvāseti || tasya mā utkaṇṭhatha na rājā pravrajiṣyati | tasya upakasya māṇavakasya spṛhayanto rājā abhīkṣṇaṃ etāṃ gāthāṃ bhāṣati || idānīṃ antaḥpurikā hṛṣṭā tuṣṭā āttamanā hiraṇyasya suvarṇasya ca vastrābharaṇānāṃ ca mahāntaṃ rāśiṃ kṛtvā gaṃgapālam āhansuḥ || gaṃgapāla idan te abhicchādaṃ bhavatūti || tasya dāni gaṃgapālasya etad abhūṣi || so ca nāma upako māṇavako āḍhyo gṛham apahāya pravrajitaḥ kiṃ punar mayā na pravrajitavyaṃ bhaveya | yaṃ nūnāhaṃ pi pravrajeyaṃ kiṃ me pareṣāṃ cittena kāryaṃ || so dāni antaḥpurikā āha || alaṃ me tena hariṇyasuvarṇena ahaṃ pi pravrajiṣyāmi || so dāni brahmadattasya upasaṃkramitvā āha || deva anujānāhi me pravrajiṣyāmi iti || rājā āha || kasya santike pravrajiṣyasi || so āha || upakasya ṛṣisya santike pravrajiṣyāmi || rājā āha || anujānāmi pravrajāhīti ||</p>
<p><a class="sc" id="57"></a>so dāni gaṃgapālo upakasyāśramaṃ gatvā pravrajito || tenāpi pūrvarātrāpararātraṃ jāgarikāyogam anuyuktena viharantena yujyantena ghaṭantena vyāyamantena catvāri dhyānāni niṣpāditāni paṃcābhijñā sākṣīkṛtā cand­ramaṇ­ḍalasūrya­maṇḍala­pari­mārjako ṛṣi saṃvṛtto || aśroṣīd bhikṣavo rājā brahmadatto sarve te trayo ṛṣayo paṃcābhijñā saṃvṛttā te maharddhikā mahānubhāvā | tasya dāni teṣāṃ ṛṣīṇāṃ darśanakāmatā <a class="sen" id="sen3.194"></a> udapāsi || so dāni amātyapāriṣadyān āmantrayati || gacchāma teṣāṃ ṛṣīṇāṃ darśanāya kumbhakārasya pravrajitasya ca upakasya ca gaṃgapālasya cāśramaṃ sarve te trayo ṛṣayo caturdhyānalābhī paṃcābhijñā maharddhikā mahānubhāvā ti | so kālo tathārūpāṇāṃ dakṣiṇeyānām darśanāyopasaṃkramaṇāya paryupāsanāya || amātyapāriṣadyā āhansuḥ || mā devo teṣāṃ sakāśaṃ gacchatu te nāma iha ānayitavyā || [so dāni gaṃgapālo rājño brahmadattasya āmravanaṃ gato nāpitabhāṇḍaṃ olaṃbayitvā pravrajito || atha khalu anyataro rājāmātyo rājānaṃ brahmadattaṃ gāthāye adhyabhāṣe ||</p>
<blockquote class="gatha">
<p><a class="sc" id="58"></a>ayam eva so āmravano brahmadattasya śrīmato |<br>
yatra kṣuraṃ ca bhāṇḍaṃ ca olaṃbitvā pravrajito ||</p>
</blockquote>
<p><a class="sc" id="59"></a>na devena hīnajātyānāṃ sakāśaṃ gantavyaṃ ti | tehi nāma devasya sakāśam āgantavyaṃ || rājā āha || na eṣa dharmo yaṃ dakṣiṇeyā vuccensuḥ iha āgacchatha rājānaṃ darśanāyeti | asmābhiḥ tatra gantavyaṃ ṛṣayo darśanāya || atha khalu rājā brahmadatto kumārāmātyasaṃparivṛto yena te ṛṣayas tenopasaṃkrame || atha khalu gaṃgapālo ṛṣir yena rājā brahmadattas tenopasaṃkramitvā rājānaṃ brahmadattam etad uvāca || svāgataṃ rājño brahmadattasya niṣīdatu rājā brahmadatto || atha khalu rājño brahmadattasya amātyapāriṣadyā gaṃgapālaṃ ṛṣiṃ vācāye santarjayensuḥ sacchambitaṃ karensuḥ || kiṃ <a class="sen" id="sen3.195"></a> vadesi tvaṃ gaṃgapāla hīnajātyo samāno rājānaṃ brahmadattaṃ nāmena samudācarasi || atha khalu rājā brahmadatto tāṃ amātyapāriṣadyāṃ gāthāye adhyabhāṣe ||</p>
<blockquote class="gatha">
<p><a class="sc" id="60"></a>mā kiṃci vadatha gaṃgapālaṃ<br>
munināṃ maunapadehi śikṣamāṇaṃ |<br>
eṣo atare tam arṇavoghaṃ<br>
yaṃ taritvāna bhavanti vītarāgāḥ ||</p>
<p><a class="sc" id="61"></a>tapasā prajahanti pāpakāni<br>
tapasā vidhamanti andhakāraṃ |<br>
bhāvan tapasā abhibhūya gaṃgapālo<br>
nāmena abhibhāṣe brahmadattaṃ ||</p>
<p><a class="sc" id="62"></a>sāṃdṛṣṭikaṃ paśyatha yāvad evaṃ<br>
kṣāntisaurabhyasyidaṃ vipākaṃ |<br>
lokasya sadevakasya pravrajyaṃ<br>
devāna manujāna vandanīyaṃ ||</p>
</blockquote>
<p><a class="sc" id="63"></a>atha khalu rājā brahmadatto sārdhaṃ amātyapāriṣadyehi teṣāṃ ṛṣīṇāṃ pādau śirasā vanditvā ekānte niṣīde ||</p>
<p><a class="sc" id="64"></a>tasya dāni gaṃgapālasya yā gṛhasthabhūtasya bhāryā abhūṣi sāpi pativratā anyaṃ puruṣaṃ manasāpi na prārthayati || tasyā gaṃgapālo jijñāsanārthaṃ divyena rūpeṇa nirmitena suvarṇabhājanam ādāya upasaṃkramya pralobhayati imaṃ sauvarṇaṃ bhājanaṃ gṛhṇāhi mayā sārdhaṃ paricārehi || sā dāni āha || na hi pativratā ahan ti ||</p>
<p><a class="sc" id="65"></a><a class="sen" id="sen3.196"></a> so dāni devaputro taṃ divasaṃ pratyācikṣito aparaṃ divasaṃ rūpyabhājanam ādāya upasaṃkrānto imaṃ rūpyabhājanaṃ pratigṛhṇāhi mayā ca sārdhaṃ paricārehi || sā dāni āha || na hi pativratā ahan ti || taṃ pi divasaṃ pratyācikṣito aparaṃ divasaṃ kāṃsabhājanam ādāya upasaṃkrame imaṃ kāṃsabhājanaṃ pratigṛhṇāhi mayāpi sārdhaṃ pravicārehi || atha khalu sā nārī taṃ devaputraṃ gāthāye dhyabhāṣe ||</p>
<blockquote class="gatha">
<p><a class="sc" id="66"></a>nārī naro jihmaye vāraṇena<br>
utkarṣaye yatra karoti cchandaṃ |<br>
vipratyanīkaṃ khalu devatānāṃ<br>
pratyākhyāto alpatareṇa eṣa ||</p>
</blockquote>
<p><a class="sc" id="67"></a>atha khalu devaputro tāṃ nārīṃ gāthāye pratyabhāṣe ||</p>
<blockquote class="gatha">
<p><a class="sc" id="68"></a>āyuṃ ca varṇaṃ ca manuṣyaloke<br>
prahīyate manujānāṃ sugātrī |<br>
tenaiva varṇena dhanaṃ pi arjyaṃ<br>
parihīyase jīrṇatarāsi adya ||</p>
</blockquote>
<p><a class="sc" id="69"></a>bhagavān āha || syāt khalu punar bhikṣavaḥ yuṣmākam evam asyād anyaḥ sa tena kālena tena samayena upako nāma ṛṣi abhūṣi | na khalv etad evaṃ draṣṭavyaṃ | tat kasya hetoḥ | ahaṃ sa upako nāma tadā ṛṣi abhū || nānyaḥ sa brahmadattarājā | eṣa śuddhodanas tadā brahmadatto kāśirājā abhūṣi || nānyo bhikṣavas tadā gaṃgapālo nāma nāpito <a class="sen" id="sen3.197"></a> ṛṣipravrajito bhūd eṣa upālis tadāpi etasya hīnajātyasya mama āgamya sarājikāya pariṣāya pādā vanditā etarahiṃ pi etasya hīnajātyasya mamāgamya sarājikāya pariṣāya pādā vanditā ||</p>
<p class="endsection">samāptaṃ upāligaṃgapālānāṃ jātakaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
