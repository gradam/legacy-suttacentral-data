<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu32">
<article>
<div class="hgroup">
<p class="division">Mahāvastu</p>
<h1>32. Genesis of the World</h1>
</div>
<p><a class="sc" id="1"></a>rājavaṃśe ādi || bhavati bhikṣavaḥ sa kālo bhavati sa samayo yad ayaṃ loko dīrghasyādhvano ’tyayena saṃvartati || saṃvartamāne ca punar bhikṣavo loke yobhūyena satvā ābhāsvare devanikāye apapadyanti || bhavati bhikṣavaḥ sa kālo bhavati sa samayo yad ayaṃ loko dīrghasyādhvano atyayena vivartati || vivartamāne khalu punar bhikṣavo loke saṃsthite lokasanniveśe anyatarā satvā āyuḥkṣayāya ca karmakṣayāya ca ābhāsvarāto devanikāyāto cyavitvā icchatvam āgacchanti || te bhavanti satvā svayaṃprabhāḥ antarīkṣacarā manomayā prītibhakṣāḥ sukhasthāyino yenakāmaṃgatāḥ || dharmatā khalu punar bhikṣavo yaṃ teṣāṃ satvānāṃ svayaṃprabhāṇāṃ antarīkṣacarāṇāṃ manomayānāṃ prītibhakṣāṇāṃ <a class="sen" id="sen1.339"></a> sukhasthāyināṃ yenakāmaṃgatānāṃ || ime candramasūryā loke na prajñāyensuḥ || candramasūryehi loke aprajñāyantehi tārakarūpā loke na prajñāyensuḥ || tārakarūpehi loke aprajñāyantehi nakṣatrapathā loke na prajñāyensuḥ | nakṣatrapathehi loke na prajñāyantehi rātriṃdivā loke na prajñāyensuḥ | rātriṃdivehi loke na prajñāyantehi māsārdhamāsā loke na prajñāyensuḥ || māsārdhamāseṣu loke aprajñāyamāneṣu ṛtusaṃvatsarā loke na prajñāyante || dharmatā khalu bhikṣavo yaṃ teṣāṃ satvāṇāṃ svayaṃprabhāṇām antarīkṣacarāṇāṃ yāvad yenakāmaṃgatānāṃ || ayam api mahāpṛthivī udakahradaṃ viya samudāgacchet* || sā cābhūd varṇasampannā rasasampannā sayyathāpi nāma kṣudraṃ madhvaneḍakaṃ evam āsvādo sayyathāpi nāma kṣīrasantānaṃ vā sarpisantānaṃ vā evaṃ varṇapratibhāso || atha khalu bhikṣavo anyataraḥ satvaḥ capalo lolupajātīyo taṃ pṛthivīrasaṃ aṃgulīye āsvādesi || tasya taṃ svādayati varṇenāpi gandhenāpi rasenāpi || anye pi satvā tasya satvasya dṛṣṭvānukṛtim āpadyante || te pi pṛthivīrasam aṃgulyāsvādayensuḥ || teṣām api taṃ svādayati yāvat* rasenāpi || atha khalu bhikṣavaḥ so satvo aparakālena taṃ pṛthivīrasaṃ ālopakāram āhāraṃ āhāresi || anye pi satvā tasya satvasya dṛṣṭvānukṛtim āpadyante || te pi taṃ pṛthivīrasaṃ ālopakārakam āhāram āhārensuḥ || yato ca bhikṣavas te satvā taṃ pṛthivīrasam ālopakārakam āhāram āharensuḥ atha teṣāṃ kāye gurutvaṃ ca kharatvaṃ ca kakkhaṭatvaṃ ca upanipate || yāpi cābhūt pūrvaṃ sānaṃ svayaṃprabhatā antarīkṣacaratā manomayakāyatā prītibhakṣatā sukhasthāyitā yenakāmaṃgamatā sā antarahāye ||</p>
<p><a class="sc" id="2"></a><a class="sen" id="sen1.340"></a>svayaṃprabhatāye antarīkṣacaratāye manomayatāye prītibhakṣatāye yenakāmaṃgamatāye antarhitāye candrasūryā loke prajñāyensu || candramasūryehi loke prajñāyantehi tārakarūpā loke prajñāyensu | tārakarūpehi loke prajñāyantehi nakṣatrapathā loke prajñāyensu | nakṣatrapathehi loke prajñāyantehi rātriṃdivā loke prajñāyante | rātriṃdivasehi loke prajñāyantehi māsārdhamāsā loke prajñāyante | māsārdhamāsehi prajñāyantehi ṛtusaṃvatsarā loke prajñāyensu ||</p>
<p><a class="sc" id="3"></a>atha khalu bhikṣavas te satvā taṃ pṛthivīrasam āhāram āharantā taṃvarṇā taṃbhakṣā tadāhārā ciraṃ dīrgham adhvānaṃ tiṣṭhensuḥ || ye sānaṃ bahu āhāram āharensu te abhūnsu durvarṇāḥ ye alpam āhāram āhārensuḥ varṇavantā || ye abhūnsuḥ varṇavantā te durvarṇāṃ satvā avajānensuḥ || vayam asma varṇavanto satvā ime bhavanti durvarṇā || teṣāṃ varṇābhivarṇapratyayānāṃ mānābhimānajātīyānāṃ viharatāṃ pṛthivīraso antarahāye || bhūmiparpaṭakaṃ prādurbhaveya sayyathāpi nāma cchātrakaṃ evaṃ varṇapratibhāso || so ca abhūd varṇasampanno ca gandhasaṃpanno ca sayyathāpi nāma kṣudro madhu aneḍako evam āsvādo || atha khalu bhikṣavo te satvā asmiṃ pṛthivīrase antarahite imaṃ udānam udānayensu || aho raso aho raseti || sayyathāpi nāma bhikṣava etarahi manuṣyā subhojanakhāditā sukhitā bhuktāvino imaṃ udānam udānentīti || aho raso aho raso ti || tam eva paurāṇam akṣaram agninyaṃ upanipate arthaṃ cāsya na vibhāvayensu || atha khalu bhikṣavas te <a class="sen" id="sen1.341"></a> satvās taṃ bhūmiparpaṭakaṃ āhāraṃ āharantā tadvarṇā tadbhakṣās tadāhārā ciraṃ dīrgham adhvānaṃ tiṣṭhensu || ye sānaṃ bahuṃ āhāraṃ āhārensu abhūnsu durvarṇā ye alpaṃ āhāraṃ āhārensu te abhūnsu varṇavanto || ye suvarṇavanto te durvarṇāṃ satvāṃ avajānensuḥ || vayam asma varṇavantā ime bhavanti satvā durvarṇā || teṣāṃ varṇābhivarṇapratyayānāṃ mānābhimānajātīyānāṃ viharatāṃ bhūmiparpaṭakam antarahāye vanalatā prādurbhūtā || sayyathāpi nāma kalambukā evaṃ varṇapratibhāsāpi varṇasampannāpi gandhasampannāpi rasasampannāpi tadyathāpi nāma kṣudraṃ madhum aneḷakaṃ evam āsvādā || atha khalu bhikṣavo te satvā bhūmiparpaṭake antarhite anustanayensu || aho vadi aho vadīti || tadyathāpi nāma bhikṣava etarahiṃ satvā kenacid evaṃ duḥkhadharmeṇa spṛṣṭā anustanayensu aho vadi aho vadīti tam eva paurāṇam akṣaram agninyaṃ upanipate arthaṃ ca na vibhāvayensuḥ || evam eva bhikṣavas te satvās tasmiṃ bhūmiparpaṭake antarhite anustanayensuḥ || aho vadi aho vadīti ||</p>
<p><a class="sc" id="4"></a>atha khalu bhikṣavas te satvās tasmiṃ bhūmiparpaṭake antarahite vanalatāṃ āhāram āharantā taṃvarṇā taṃbhakṣā tadāhārā ciraṃ dīrgham adhvānaṃ tiṣṭhensu || ye sānaṃ bahuṃ āhāraṃ āhārensuḥ te abhūnsuḥ durvarṇā ye alpāhāraṃ āhārensu abhūnsu varṇavanto || te tāṃ durvarṇāṃ satvā avajānensu || vayam asma varṇavanto ime bhavanti satvā durvarṇā || teṣāṃ varṇābhivarṇapratyayānāṃ mānābhimānajātīyānāṃ vanalatā antarahāye || śāli <a class="sen" id="sen1.342"></a> akaṇo atuṣaḥ surabhitaṇḍulaḥ prādurbhaveyā sāyaṃ lūno so kālyaṃ bhavati jāto pakvo virūḍho avadānaṃ pi se na prajñāyati || so pi kālyaṃ lūno sāyaṃ bhavati jāto pakvo virūḍho avadānaṃ cāsya na prajñāyati || atha khalu bhikṣavo te satvā tasmiṃ vanalate antarhite anustanayensuḥ || aho vade aho vade ti || tadyathāpi nāma bhikṣavo etarahiṃ satvā kenacid evaṃ duḥkhadharmeṇa spṛṣṭā anustanayensu || tam eva paurāṇam akṣaram agninyaṃ upanipate arthaṃ cāsya na vibhāvayensu || atha khalu bhikṣavas te satvā tasmiṃ vanalate antarhite taṃ śāliṃ akaṇaṃ atuṣaṃ surabhitaṇḍulaphalaṃ āhāram āharantā ciraṃ dīrgham adhvānaṃ tiṣṭhensu || yato ca bhikṣavas te satvās taṃ śāliṃ akaṇaṃ atuṣaṃ surabhitaṇḍulaphalaṃ āhāram āhārensu atha sānaṃ strīṇāṃ strīvyaṃjanāni prādurbhavensuḥ puruṣāṇāṃ puruṣavyaṃjanāni prādurbhavensuḥ || ativelaṃ raktacittā anyonyaṃ upanidhyāyensu || anyonyaṃ raktacittā anyonyaṃ upanidhyāya te anyamanyaṃ saṃrañjensu anyamanyaṃ saṃraktā anyamanyaṃ dūṣayensuḥ || ye khalu punar bhikṣavaḥ satvān paśyensu dūṣyamāṇāṃ te tatra daṇḍaṃ pi kṣipensu leṣṭuṃ kṣipensu pāṃśu pi kṣipensu || adharmo bhavanto loke prādurbhūto asaddharmo bhavanto loke prādurbhūtaḥ yatra hi nāma satvo satvaṃ dūṣayati || tadyathāpi nāma bhikṣavaḥ etarahiṃ dārikāye vuhyantīye daṇḍaṃ nikṣipanti leṣṭuṃ pi nikṣipanti taṃ eva paurāṇam akṣaram agninyaṃ upanipate arthaṃ cāsya na vibhāvayensu || tadā khalu punas taṃ bhikṣavaḥ adharmasaṃmataṃ ayajñasaṃmataṃ ca avinayasaṃmataṃ ca | etarahiṃ khalu punas taṃ bhikṣavaḥ dharmasaṃmataṃ ca yajñasaṃmataṃ vinayasaṃmataṃ ca || atha khalu bhikṣavas te satvā tena adharmeṇa <a class="sen" id="sen1.343"></a> artīyantā vijigupsitā ekāhaṃ pi vipravasensu dvyahaṃ pi vipravasensu tryahaṃ pi vipravasensu caturahaṃ pi vipravasensu paṃcāhaṃ pi pakṣaṃ pi māsaṃ pi vipravasensu gṛhakarmāntā pi kārayensu yāvad eva tasyaiva adharmasya praticchadanārthaṃ ||</p>
<p><a class="sc" id="5"></a>atha khalu bhikṣava anyatarasya satvasya śālihārakaṃ gatasya etad abhavat* || kim asya nāma ahaṃ kilamāmi kathaṃ purāhaṃ kilamāmi sāyaṃ sāyamāsāya prātaṃ prātarāsāya || yaṃ nūnāhaṃ sakṛd eva daivasaṃ sāyaṃprātikaṃ śāliṃ hareyaṃ || āhare khalu bhikṣavo so satvo sakṛd eva daivasaṃ sāyaṃprātikaṃ śāliṃ || atha khalu bhikṣavaḥ anyataro satvo taṃ satvam etad uvāca || ehi bho satva śālihāraṃ gamiṣyāmaḥ || evam ukta bhikṣavaḥ so satvo taṃ satvam etad uvāca || gaccha tuvaṃ satva ānīto mayā sakṛd eva sāyaṃprātiko śāliḥ || atha khalu bhikṣavas tasyāpi satvasya etad abhavat* || evaṃ pi kriyamāṇaṃ śobhanaṃ bhavati | yaṃ nūnāhaṃ pi sakṛd eva dvyahikaṃ trīhikaṃ taṃ śāliṃ hareyaṃ || āhare khalu bhikṣavaḥ so pi satvo sakṛd eva dvīhikaṃ trīhikaṃ śāliṃ || atha khalu bhikṣavaḥ anyataro satvo taṃ satvam etad uvāca || ehi bho satva śālihāraṃ gamiṣyāma || evam ukte so satvo taṃ satvam etad uvāca || gaccha tvaṃ bho satva ānīto mayā sakṛd eva dvīhiko trīhiko śāliḥ atha khalu bhikṣavas tasyāpi satvasya etad abhavat* || evaṃ pi dāni kriyamāṇaṃ śobhanaṃ bhavati || yaṃ nūnāhaṃ pi caturahikaṃ paṃcāhikaṃ śālim āhareyaṃ || āhare khalu bhikṣavo so pi satvo sakṛd eva caturahikaṃ paṃcāhikaṃ śāliṃ || yato ca bhikṣavaḥ te satvā taṃ śāliṃ akaṇaṃ atuṣaṃ surabhitaṇḍulaphalaṃ saṃnidhikāraṃ paribhuṃjensu atha khalu tasya śālisya kaṇo ca tuṣo ca prādurbhavati || so pi sāyaṃ lūno kālyaṃ na jāto bhavati na pakvo na virūḍho avadānaṃ cāsya prajñāyati ||</p>
<p><a class="sc" id="6"></a><a class="sen" id="sen1.344"></a>atha khalu bhikṣavas te satvā saṃdhāvensuḥ saṃdhāvitvā saṃnipatitvā mantrāṃ mantrayensuḥ || vayaṃ bhavanto svayaṃprabhā antarīkṣacarā manomayā prītibhakṣā sukhasthāyino yenakāmaṃgamāḥ || teṣām asmākaṃ svayaṃprabhāṇām antarīkṣacarāṇāṃ manomayānāṃ prītibhakṣāṇāṃ sukhasthāyināṃ yenakāmaṃgamānāṃ candramasūryā na prajñāyensu || candramasūryehi loke aprajñāyantehi tārakarūpā na prajñāyante | tārakarūpehi loke aprajñāyantehi nakṣatrapathā loke na prajñāyante | nakṣatrapathehi loke aprajñāyantehi rātriṃdivā na prajñāyensu | rātriṃdivehi aprajñāyantehi māsārdhamāsā na prajñāyensu | māsārdhamāsehi aprajñāyantehi ṛtusaṃvatsarā na prajñāyensu || ayam api mahāpṛthivī udakahradaṃ viya samudāgacchati || tadyathāpi nāma sarpisantānaṃ vā kṣīrasantānaṃ vā evaṃ varṇapratibhāsā abhūṣi varṇasaṃpannā ca gandhasaṃpannā ca rasasampannā ca tadyathāpi nāma kṣudro madhu anelako evam āsvādo || atha khalu bhavanto anyataro satvo capalo lolupajātīyo taṃ pṛthivīrasaṃ aṃgulīye āsvādayate || tasya tam āsvādayati varṇenāpi gandhenāpi rasenāpi || atha khalu bhavanto so satvo taṃ pṛthivīrasam aparakālena ālopakārakam āhāraṃ āhāresi || vayaṃ tasya satvasya dṛṣṭvānukṛtim āpadyantā taṃ pṛthivīrasaṃ ālopakārakam āhāraṃ āharema || yato ca vayaṃ bhavanto pṛthivīrasam ālopakārakam āhāraṃ āharema athāsmākaṃ kāye gurutvaṃ ca kharatvaṃ ca kakkhaṭatvaṃ ca upanipate || yāpi sā pūrvaṃ abhūṣi svayaṃprabhā antarīkṣacaratā manomayakāyatā prītibhakṣatā sukhasthāyitā yenakāmaṃgamatā sā antarahāyi || teṣāṃ bhavanto svayaṃprabhatāye antarīkṣacaratāye manomayakāyatāye prītibhakṣatāye sukhasthāyitāye yenakāmaṃgamatāye antarahitāye candramasūryā loke prajñāyensuḥ || candramasūryehi loke prajñāyantehi <a class="sen" id="sen1.345"></a> tārakarūpā prajñāyensuḥ || tārakarūpehi prajñāyantehi nakṣatrapathā prajñāyensuḥ | nakṣatrapathehi prajñāyantehi rātriṃdivā prajñāyensuḥ | rātriṃdivehi prajñāyantehi māsārdhamāsā prajñāyensuḥ | māsārdhamāsehi prajñāyantehi ṛtusaṃvatsarā prajñāyensuḥ || te vayaṃ bhavanto taṃ pṛthivīrasam āhāram āharantā taṃvarṇā taṃbhakṣā tadāhārā ciraṃ dīrgham adhvānaṃ tiṣṭhema || yato ca sānaṃ kecit pāpakā akuśalā dharmā prajñāyensuḥ yato ca mo kecid bhavanto pāpakā akuśalā dharmāḥ prajñāyensuḥ atha so pṛthivīraso antarhāye bhūmiparpaṭakaṃ prādurbhave || tadyathā chātrakaṃ evaṃ varṇapratibhāso pi abhūṣi varṇasampanno ca gandhasampanno ca || tadyathāpi nāma kṣudramadhu aneḍako evam āsvādo || te vayaṃ bhavanto bhūmiparpaṭakaṃ āhāram āharantā taṃvarṇā taṃbhakṣā tadāhārā ciraṃ dīrgham adhvānaṃ tiṣṭhema || yato ca sānaṃ kecit pāpakā akuśalā dharmā prajñāyensu atha so bhūmiparpaṭakaṃ antarahāye vanalatā prādurbhavet* || tadyathāpi nāma kalambukā evaṃvarṇapratibhāsā sāpi abhūṣi varṇasampannā ca gandhasampannā ca rasasampannā ca || sayyathāpi nāma kṣudro madhu aneḍakā evamāsvādaḥ || te vayaṃ bhavanto tāṃ vanalatām āhāram āharantā taṃvarṇā taṃbhakṣā tadāhārā dīrgham adhvānaṃ tiṣṭhema || yato ca sānaṃ kecit pāpakā akuśalā dharmā prajñāyensuḥ yato ca mo bhavanto kecit pāpakā akuśalā dharmā prajñāpayensuḥ atha sā vanalatā antarahāye || śāliṃ akaṇaṃ atuṣaṃ surabhitaṇḍulaphalaṃ prādurbhaveyā || sāyaṃ lūno so kālyaṃ bhavati jāto pakvo virūḍho avadānaṃ pi ca se na prajñāyati || te vayaṃ bhavanto taṃ śāliṃ akaṇaṃ atuṣaṃ surabhitaṇḍulaphalaṃ āhāram āharantā taṃvarṇā taṃbhakṣā <a class="sen" id="sen1.346"></a> tadāhārā ciraṃ dīrgham adhvānaṃ hi tiṣṭhema || yato ca sānaṃ kecit pāpakā akuśalā dharmā prajñāyensuḥ atha se śālisya kaṇo ca tuṣo ca paryavanahe || yo ca śāyaṃ lūno so kālyaṃ na jāto na pakvo na virūḍho avadānaṃ pi ca se prajñāyati || yo pi kālyaṃ lūno so sāyaṃ na jāto ba pakvo na virūḍho avadānaṃ pi ca se prajñāyati || yaṃ nūnaṃ vayaṃ śālikṣetrāṇi vibhajema sīmāṃ nayemaḥ || imaṃ bhavantānāṃ śālikṣetraṃ imam asmākaṃ māpayemaḥ || atha khalu bhikṣavas te satvāḥ śālikṣetrāṇāṃ sīmā nayensuḥ || imaṃ bhavantānāṃ śālikṣetraṃ imam asmākaṃ ||</p>
<p><a class="sc" id="7"></a>atha khalu bhikṣavaḥ anyatarasya satvasya śālihāraṃ gatasya etad abhavat* || kiṃ sya nāma ahaṃ bhaviṣyaṃ kena sya nāma jīvitaṃ kalpeṣyaṃ svake śalibhāge kṣīṇe || yaṃ nūnāhaṃ adinnaṃ anyātakaṃ śālim ādiyeyaṃ || atha khalu bhikṣavo so satvo svakaṃ śālibhāgaṃ parirakṣanto adinnam anyatākaṃ śālibhāgam ādiyeya || adrākṣīd bhikṣavo anyataraḥ satvo taṃ satvam adinnam anyātakaṃ śāliṃ ādiyantaṃ dṛṣṭvā ca punar yena so satvo tenopasaṃkramitvā taṃ satvam etad avocat* || api nāma tvaṃ bho satva adinnam anyātakaṃ śālim ādiyasi || evam ukte bhikṣavaḥ so satvas taṃ satvam etad avocat* || tena hi bho satva na punar evaṃ bhaviṣyati || dvitīyaṃ pi bhikṣavas tasya satvasya śālihāraṃ gatasya etad abhavat* || kiṃ sya nāma ahaṃ bhaviṣyaṃ kena sya nāma ahaṃ jīvikāṃ kalpeṣyaṃ svake śālibhāge kṣīṇe || yaṃ nūnāhaṃ adinnam anyātakaṃ śālim ādiyeyaṃ || dvitīyaṃ pi bhikṣavaḥ so satvo svakaṃ śālibhāgaṃ parirakṣanto adinnam anyātakaṃ śālim ādiyet* || adrākṣīd bhikṣavaḥ so satvas taṃ satvaṃ dvitīyakaṃ pi adinnam anyātakaṃ śālim ādiyantaṃ || dṛṣṭvā ca punar yena so satvo tenopasaṃkramitvā taṃ satvam etad avocat* || asti nāma tvaṃ bho satva yāva dvitīyakaṃ <a class="sen" id="sen1.347"></a> pi adinnam anyātakaṃ śālim ādiyasi || dvitīyaṃ pi bhikṣavaḥ so satvo taṃ satvam etad avocat* || tena hi bho satva na punar evaṃ bhaviṣyati || tṛtīyakaṃ pi bhikṣavaḥ tasya satvasya śālihāraṃ gatasyaitad abhavat* || kiṃ sya nāma ahaṃ bhaviṣyaṃ kena sya nāma jīvikāṃ kalpayiṣyaṃ svake śālibhāge kṣīṇe || yaṃ nūnāham adinnam anyātakaṃ śālim ādiyeyaṃ || tṛtīyakaṃ pi bhikṣavaḥ so satvo svakaṃ śālibhāgaṃ parirakṣanto adinnam anyātakaṃ śālim ādiyati || adrākṣīd bhikṣavaḥ so satvo taṃ satvaṃ tṛtīyakaṃ pi adinnam anyātakaṃ śālim ādiyantaṃ || dṛṣṭvā ca punar yena so satvo ten’ upasaṃkramitvā taṃ satvaṃ daṇḍena paritāḍayanto evam āha || asti nāma tvaṃ bho satva yāvat tṛtīyakaṃ pi adinnam anyātakaṃ śālim ādiyasi || atha khalu bhikṣavaḥ so satvo ubhau bāhāṃ pragṛhya vikrande vikrośe || adharmo bhavanto loke prādurbhūtaḥ asaddharmo bhavanto loke prādurbhūtaḥ yatra nāma loke daṇḍādānaṃ prajñāyati || atha khalu bhikṣavaḥ so satvo pṛthivīyaṃ daṇḍam āveṣṭitvā ubhau bāhū pragṛhya vikrande vikrośe || adharmo bhavanto loke prādurbhūto asaddharmo bhavanto loke prādurbhūtaḥ yatra hi nāma adinnādānaṃ ca mṛṣāvādaṃ ca loke prajñāyati || evaṃ ca punar bhikṣavaḥ imeṣāṃ trayāṇāṃ pāpakānāṃ akuśalānāṃ dharmāṇāṃ prathama evam eva loke prādurbhāvo tadyathādinnādānasya mṛṣāvādasya daṇḍādānasya ca ||</p>
<p><a class="sc" id="8"></a>atha khalu bhikṣavaḥ te satvā saṃdhāvensuḥ saṃnipatensuḥ saṃdhāvitvā saṃnipatitvā saṃmantrensuḥ || yaṃ nūnaṃ vayaṃ bhavanto yo asmākaṃ satvo sarvaprāsādiko sarvamaheśākhyo ca taṃ saṃmanyemaḥ yo asmākaṃ nigrahārahaṃ ca nigṛhṇīyā pragrahārahaṃ ca pragṛhṇeyā deśaye cāyaṃ svakasvakeṣu śālikṣetreṣu śālibhāgaṃ || atha khalu bhikṣavas te satvā yo sānaṃ <a class="sen" id="sen1.348"></a> satvo abhūṣi sarvaprāsādiko ca sarvamaheśākhyo ca taṃ saṃmanyensuḥ || bhavān asmākaṃ satvaṃ nigrahārahaṃ nigṛhṇātu pragrahārahaṃ ca pragṛhṇātu vayaṃ te sarvasatvānāṃ agratāye saṃmanyema svakasvakeṣu śālikṣetreṣu ṣaṣṭhaṃ śālibhāgaṃ dadāma || mahatā janakāyena saṃmato ti mahāsammato ti saṃjñā udapāsi || arahati śālikṣetreṣu śālibhāge ti rājā ti saṃjñā udapāsi | samyak rakṣati paripāleti mūrdhnābhiṣiktaḥ <span class="gap">+ + + + + +</span> saṃjñā udapāsi | mātāpitṛsamo naigamajānapadeṣu tti jānapadasthāmavīryaprāpto ti saṃjñā udapāsi || tenāhaṃ rājā kṣatriyo mūrdhnābhiṣikto janapadasthāmavīryaprāpto ti ||</p>
<p><a class="sc" id="9"></a>rājño sammatasya putro kalyāṇo kalyāṇasya putro ravo ravasya putro upoṣadho upoṣadhasya putro rājā māndhāto || rājño māndhātasya putrapautrikāyo naptapranaptikāyo bahūni rājasahasrāṇi | paścimako śākete mahānagare sujāto nāma ikṣvākurājā abhūṣi || sujātasya khalu ikṣvākurājño paṃca putrā abhūṣi opuro nipuro karakaṇḍako ulkāmukho hastikaśirṣo | paṃca ca dhītaro kumāriyo śuddhā vimalā vijitā jalā jalī || jento nāma kumāro vailāsikāye putro || tasya mātā jentī nāma || tāye rājā sujāto strīdharmeṇa ārādhito | tasya rājā prīto saṃvṛtto || prītena rājñā jentī vareṇa pravāritā || jentī vareṇa pravāremi | yaṃ me varaṃ yācasi taṃ te varaṃ dadāmi || sā dāni āha || mahārāja yāvatā khu mātāpitaraṃ āpṛcchāmi tato devasya sakāśāto varaṃ yāciṣyāmi || tāye mātāpitṝṇāṃ ārocitaṃ || rājñāhaṃ pravāritā tad yuṣmākaṃ kiṃ varam ucyati kiṃ rājño varaṃ yācāmi || tehi <a class="sen" id="sen1.349"></a> dāni yasya yaṃ mataṃ so taṃ jalpati || grāmavaraṃ yācāhi tti || tahiṃ aparā parivrājikā paṇḍitā nipuṇā medhāvinī || sā āha || jenti tvaṃ vailāsikāye dhītā tava putro na kiṃcit paitṛkasya dravyasya prabhavati kiṃ puna rājyasya || ete paṃca kumārā kṣatriyakanyāputrāḥ te paitṛkasya rājyasya ca dravyasya ca prabhavanti || tvaṃ ca rājñā vareṇa pravāritā rājā ca sujāto aprativacano satyavādī yathāvādī tathākārī taṃ tuvaṃ rājño varaṃ yācāhi || ete paṃca kumārā rājyāto vipravāsetvā mama putraṃ jentaṃ kumāraṃ yuvarājye abhiṣiṃcāhīti || eṣa devasya atyayena śākete mahānagare rājā bhaviṣyatīti tato tava sarvaṃ bhaviṣyati || tāye rājā sujāto evaṃ varaṃ yācito || mahārāja etāṃ paṃca kumārāṃ rājyāto vipravāsetvā jentaṃ kumāraṃ yuvarājye abhiṣicāhi | yathaiṣo devasya atyayena śākete mahānagare rājā bhaveya || etaṃ me varaṃ detu rājā || sujāto śrutvā durmanā saṃvṛtto teṣāṃ kumārāṇāṃ premnena na ca śakyaṃ varaṃ dattvā anyathā kartuṃ || rājā jentīye devīye āha || evam astu dinnaṃ bhavatu etaṃ varaṃ || varadānaṃ nāgarehi jānapadehi ca śrutaṃ kumārāṃ vipravāsetvā jentaṃ kumāraṃ vailāsikāye putraṃ yuvarājye abhiṣiṃciṣyatīti || tatra janakāye utkaṇṭho kumārāṇāṃ guṇamāhātmyena yā kumārāṇāṃ gatiḥ sā asmākaṃ gatiḥ || rājñā sujātena śrutaṃ mahājanakāyo śāketāto janapadāto kumārehi sārdhaṃ vipravasiṣyanti iti || tena śākete mahānagare ghoṣaṇā kārāpitā || yo kumārehi saha śāketāto vipravasiṣyati tasya yena kāryaṃ taṃ rājakṛtyā kośāto dīṣyati || yeṣāṃ hastihi kāryaṃ aśvehi rathehi vā yugyehi vā yānehi vā śakaṭehi vā pravahaṇehi vā balivardehi vā masniyehi vā ajehi vā eḍakehi vā dhanehi vā cānyena vā vastreṇa vā alaṃkārehi <a class="sen" id="sen1.350"></a> vā dāsehi vā dāsīhi vā sarvaṃ rājakṛtyā kośāto dīṣyati || kumārehi sārdhaṃ vipravasantānāṃ rājāṇattīye amātyehi evaṃ kośakoṣṭhāgārā muktaṃ yo yaṃ yācati tasya taṃ dīyati || evaṃ te kumārā śāketāto anekehi jānapadasahasrehi sārdhaṃ mahatā balakāyena anekehi śakaṭayugyayānasahasrehi śāketāto nagarāto niryātā uttarāmukhaṃ prayātā || kāśikośalena rājñā pragṛhītā || kumārā kṛtapuṇyā ca maheśākhyā ca nivātā ca sukhasaṃsparśā ca puṇyavantā ca dhārmikā ca || teṣāṃ sarvakāśikośalakā manuṣyā mūlāto prītā || aho yāva kalyāṇā kumārā dhārmikā ca || tasya rājño yathoktaṃ bhagavatā śakrapraśneṣu || īrṣyāmātsaryasaṃyojanasaṃprayuktā devamanuṣyā asurā garuḍā gandharvā yakṣā rākṣasā piśācā kumbhāṇḍā ye vā punar anye santi pṛthukāyāḥ || tasya kāśikośalarājño īrṣyādharmaṃ saṃvṛttaṃ || yathaiva eṣo janakāyo imeṣāṃ kumārāṇāṃ guṇagṛhīto sthānam etad vidyati yaṃ ete mama jīvitāto vyaparopetvā ato kumārāṃ rājye abhiṣiṃcensuḥ || te dāni tenāpi kāśikośalena rājñā vipravāsitā ||</p>
<p><a class="sc" id="10"></a>anuhimavante kapilo nāma ṛṣiḥ prativasati paṃcābhijño caturdhyānalābhī maharddhiko mahānubhāvo || tasya taṃ āśramapadaṃ mahāvistīrṇaṃ ramaṇīyaṃ mūlapuṣpopetaṃ patropetaṃ phalopetaṃ pānīyopetaṃ mūlasahasra-upaśobhitaṃ mahaṃ cātra śākoṭavanakhaṇḍaṃ || te dāni kumārā tahiṃ pi śākoṭavanakhaṇḍe āvāsitā || tatra samanukrāntā vāṇijakā kāśikośalāṃ janapadāṃ gacchanti va || te vāṇijakā janena pṛcchīyanti kuto āgacchatha tti || te āhansuḥ || amukāto śākoṭavanakhaṇḍāto || śāketā api <a class="sen" id="sen1.351"></a> kośalā vāṇijakā tahiṃ pi gacchanti śākoṭavanakhaṇḍe || te pi pṛcchīyanti || kahiṃ gamiṣyatha tti || te pi āhansuḥ || śākoṭavanakhaṇḍaṃ anuhimavantaṃ || tehi dāni kumārehi mā mo jātisaṃdoṣaṃ bhaviṣyatīti jātisaṃdoṣabhayena svakasvakā yeva mātṛyo bhaginīyo parasparasya vivāhitā || rājā sujāto aṃātyānāṃ pṛcchati || bho amātyā kumārā kahiṃ āvasanti || amātyā āhansuḥ || mahārāja anuhimavanto mahāśākoṭakavanakhaṇḍaṃ tahiṃ kumārā prativasanti || rājā amātyānāṃ pṛcchati || kuto kumārehi dārāṇi ānītāni || amātyā āhansuḥ || śrutaṃ mo mahārāja kumārehi jātisaṃdoṣabhayena svakasvakā yeva mātṛyo bhaginīyo parasparasya vivāhitāyo mā mo jātisaṃdoṣaṃ bhaviṣyatīti || rājñā dāni sujātena purohito ca anye ca brāhmaṇapaṇḍitā pṛcchitā || śakyā etam evaṃ kartuṃ yathā tehi kumārehi kṛtaṃ || te purohitapramukhā brāhmaṇapaṇḍitā āhansuḥ || śakyaṃ mahārāja kumārā tato nidānaṃ doṣeṇa na lipyanti || rājā sujāto brāhmaṇapaṇḍitānāṃ śrutvā hṛṣṭo tuṣṭo āttamanā imaṃ udānam udānaye || śakyā punar bhavanto kumārā || teṣāṃ dāni kumārāṇāṃ śakyaṃ śākiyā ti samākhyāsamājñāprajñapti udapāsi ||</p>
<p><a class="sc" id="11"></a>teṣāṃ dāni kumārāṇāṃ etad abhavat* || kevattakaṃ vayaṃ śākoṭakavanakhaṇḍe nivāsaṃ kalpeṣyāmaḥ || mahāṃś ca ayaṃ janakāyo āgacchati || yaṃ nūnaṃ vayaṃ nagaraṃ māpayemaḥ || te dāni kumārā kapilasya ṛṣisya sakāśaṃ saṃkrāntā || te ṛṣisya pādau vanditvā āhansuḥ || yadi bhagavāṃ kapilo anujāneyyā vayaṃ imasmiṃ nagaraṃ māpayemaḥ ṛṣisya nāmena kapilavastuṃ || ṛṣi āha || yadi mama idam āśrama rājakulaṃ <a class="sen" id="sen1.352"></a> kṛtvā nagaraṃ māpetha tato anujānāmi || te kumārā ṛṣisya āhansuḥ || yathā ṛṣisya abhiprāyo tathā kariṣyāmaḥ || imam āśramaṃ rājakulaṃ kṛtvā nagaraṃ māpeṣyāmaḥ || ṛṣiṇā taṃ vastuṃ teṣāṃ kumārāṇāṃ karakaṃ gṛhya udakena dinnaṃ || kumārehi pi taṃ ṛṣisya āśramaṃ rājakulaṃ kṛtvā nagaraṃ māpitaṃ || kapilena ṛṣiṇā vastuṃ dinnaṃ ti kapilavastusamākhyā udapāsi || evaṃ kapilavastumahānagaraṃ ṛddho ca sphīto ca kṣemo ca subhikṣo ca ākīrṇajanamanuṣyo ca bahujanamanuṣyo sukhitajanamanuṣyo vistīrṇajanaparivāro ca saṃvṛtto diśi vidiśi viśruto ca saṃvṛtto utsavasamājabahulo vaṇijapriyo vyavahārasampanno ||</p>
<p><a class="sc" id="12"></a>teṣāṃ dāni paṃcānāṃ kumārāṇāṃ opurasya nipurasya karaṇḍakasya ulkāmukhasya hastikaśīrṣasya ca opuro kumāro jyeṣṭho || so kapilavastusmiṃ rājye ca abhiṣikto || opurasya rājño putro nipuro nipurasya rājño putro karakaṇḍo karakaṇḍakasya rājño putro ulkāmukho ulkāmukhasya putro hastikaśīrṣo hastikaśīrṣasya putro siṃhahanuḥ || siṃhahanusya rājño catvāri putrāḥ śuddhodano dhautodano śuklodano amṛtodano amitā ca nāma dārikā ||</p>
<p><a class="sc" id="13"></a>tahiṃ dāni aparasya śākiyasya mahattarasya dhītā prāsādikā darśanīyā akṣudrāvakāśā paramapuṣkaratayā samanvāgatā tasyā dārikāye kuṣṭhavyādhi utpannaḥ || sā dāni tena kuṣṭhavyādhinā grastā || vaidyā ghaṭanti sarvakriyā kriyanti na ca vārttībhavati ālepanapratyālepanāni vamanavirecanāni ca kriyanti na ca kuṣṭhavyādhi praśāmyati || sarvaṃ śarīram ekavraṇaṃ || sarvasya janasya tāṃ dṛṣṭvā ghṛṇā utpadyati || sā dāni bhrātṛhi yānake ārūpiya anuhimavantaṃ nītā || tatra utsaṃgaparvate guhāṃ khanāpayitvā sā dārikā praveśitā prabhūtaṃ ca khādyabhojyaṃ udakaṃ ca upastaraṇaprāvaraṇaṃ <a class="sen" id="sen1.353"></a> sthapetvā guhāye dvāraṃ suṣṭhu pidhitvā mahāpāṃśurāśiṃ kṛtvā nagaraṃ kapilavastuṃ praviṣṭāḥ || tasyā dāni dārikāye tahiṃ guhāye vasantīye tena nivātena ca saṃrodhena ca tasyā guhāye uṣmeṇa sarvaṃ ca kuṣṭhavyādhiṃ visrutaṃ śarīraṃ caukṣaṃ nirvraṇaṃ uttamarūpasaṃjātaṃ nāpi jñāyate mānuṣikā eṣā ti || tahiṃ dāni uddeśe vyāghro paryāhiṇḍanto āgato ||</p>
<blockquote class="gatha">
<p><a class="sc" id="14"></a>ghrāṇaiḥ paśyanti paśavaḥ vedaiḥ paśyanti brāhmaṇāḥ |<br>
cāraiḥ paśyanti rājāno cakṣubhyām itarā prajā iti ||</p>
</blockquote>
<p><a class="sc" id="15"></a>so dāni vyāghro taṃ manuṣyagandham upajighrati || tena dāni taṃ manuṣyagandham upajighritvā taṃ mahāpāṃśurāśiṃ pādehi apakarṣitaṃ || tatra ca avidūre kolo nāma rāja-ṛṣiḥ prativasati paṃcābhijño caturdhyānalābhī || tasya taṃ āśramapadaṃ mūlopetaṃ patropetaṃ puṣpopetaṃ phalopetaṃ pānīyopetaṃ nānāvṛkṣasampannaṃ ramaṇīyaṃ || so dāni rṣi āśramapadaṃ anucaṃkramanto anuvicaranto taṃ deśam āgato yatra sā śākyakanyā guhāyaṃ nihitikā || tenāpi vyāghreṇa sarvaṃ taṃ pāṃśurāśiṃ pādena apakarṣitaṃ kāṣṭhāvaśeṣaṃ saṃvṛttaṃ || so dāni vyāghro taṃ ṛṣiṃ dṛṣṭvā osakkito ṛṣiṇā || vyāghreṇa tatpāṃśu apakarṣitakaṃ dṛṣṭvā ṛṣisya kautūhalaṃ saṃjātaṃ || tena dāni ṛṣiṇā tāni kāṣṭhāni apakarṣitāni tasyā guhāye dvāram apāvṛtaṃ || tena śākyakanyā dṛṣṭā uttamavīryeṇa nāpi jñāyati mānuṣikā ti || eṣo ṛṣi pṛcchati || bhadre kā tvaṃ ti || mānuṣikā sā āha || ahaṃ kapilavastuto amukasya śākyasya dhītā || sāhaṃ kuṣṭhavyādhinā parigatā iha jīvantikā evaṃ vivarjitā || tasya tāṃ śākyakanyāṃ dṛṣṭvā uttamarūpadharāṃ tīvro rāgo prādurbhūtaḥ ||</p>
<blockquote class="gatha">
<p><a class="sc" id="16"></a><a class="sen" id="sen1.354"></a> kiṃcāpi tāvac cirabrahmacārī<br>
na cāsya rāgānuśayo samūhato |<br>
puno pi so rāgaviṣo prakupyati<br>
tiṣṭhaṃ yathā kāṣṭhagataṃ anūhataṃ ||</p>
</blockquote>
<p><a class="sc" id="17"></a>so dāni rājarṣiḥ tāye śākyakanyāye sārdhaṃ saṃyogaṃ gato dhyānehi ca abhijñāhi ca bhraṣṭo || so dāni tāṃ śākyakanyāṃ gṛhya āśramapadaṃ gato || sā dāni śākyakanyā tahiṃ āśramapade kolena rājarṣiṇā sārdhaṃ saṃvasati || ṣoḍaśa bālāṃ yamalāṃ putrāṃ prajātā || dvātriṃśa ṛṣikumārā prāsādikā darśanīyā ajinajaṭādharāḥ || te dāni yaṃ kālaṃ vivṛddhā ṛṣikumārā tato mātare kapilavastuṃ visarjitā || gacchatha putrā kapilavastuṃ mahānagaraṃ amuko nāma śākiyo mama pitā vo mātāmaho || tasya amukasya putrā te vo mātulakā yobhūyena śākyamahattarakā jñātikā mahanto vo kulavaṃśo || te yuṣmākaṃ vṛttiṃ saṃvidheṣyanti || tāye śikṣitā yathā śākyānāṃ samudācāraṃ || evaṃ vo śākyapariṣā upasaṃkramitavyā || evam abhivādanaṃ kartavyaṃ | evaṃ niṣīditavyaṃ || sarve śākyasamudācāraṃ saṃdiśitvā visarjitā || te mātāpitṛṇām abhivādetvā pradakṣiṇaṃ kṛtvā gatā anupūrveṇa kapilavastum anuprāptāḥ ||</p>
<p><a class="sc" id="18"></a>sarve yathāyuṣkāye paṭipāṭikāye kapilavastuṃ praviśanti || tān ṛṣikumārāṃ dṛṣṭvā mahājanakāyo samanvāharati || aho yādṛśā ṛṣikumārāḥ prāsādikā darśanīyā ca ajinajaṭādhāriṇo || te dāni mahatā janakāyena parivāritā śākyānāṃ saṃsthāgāram upasaṃkrāntāḥ || paṃcamātrāṇi ca śākyaśatāni saṃsthāgāre sanniṣaṇṇāni abhūnsu saṃnipatitāni kenacid eva karaṇīyena || te dāni yathā tāye mātari saṃdiṣṭā tena samudācāreṇa śākyapariṣām upasaṃkrāntā || śākyapariṣā ṛṣikumārāṇāṃ taṃ <a class="sen" id="sen1.355"></a> śākyasamudācāraṃ dṛṣṭvā vismitā || te dāni śākyā ṛṣikumārāṇāṃ pṛcchanti || kuto yūyaṃ ti || tehi taṃ prakṛtiṃ sarvaṃ ācikṣitaṃ yathā tāye mātari saṃdiṣṭā || anuhimavante amukāto āśramapadāto kolasya rāja-ṛṣisya putrāḥ amūkasya śākyasya dhītā sā mo mātā || yathā sā śākyakanyā tatra uddeśe visarjitā tathā tehi mātuḥ śrutvā śākyānāṃ sarvam ācikṣitaṃ || śākyā śrutvā prītāḥ || so pi sānaṃ mātāmaho śakyamahattarako jīvati mahāntaṃ ca kulavaṃśaṃ || so pi kolo rājarṣi vārāṇasīto jyeṣṭhakumāraṃ rājyābhiṣiṃcitvā ṛṣipravrajito diśāsu abhijñātaparijñāto mahātmā rājarṣiḥ || te dāni śākyā prītā saṃvṛttāḥ rājarṣiṇā ime jātā na prākṛtena puruṣeṇa || teṣāṃ śākyānāṃ bhavati || ime kumārā asmākaṃ sujātā pi imeṣāṃ ca śākyakanyā dīyantu vṛttiś ca || tehi teṣāṃ kumārāṇāṃ śākyakanyāyo ca dinnāyo karṣaṇāni ca dinnāni sajanapadāni || tadyathā nāmāśramaṃ nigamaṃ sumuktaṃ karkarabhadraṃ aparāṇi ca karṣaṇāni sajanapadāni prabhūtaṃ svāpateyaṃ || kolena ṛṣiṇā jātā tti koliyā tti samājñā vyāghrapathe vyāghrapadyā samājñā ca ||</p>
<p class="endsection">iti śrīmahāvastu-avadāne koliyānām utpatti samāptaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
