<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu82">
<article>
<div class="hgroup">
<p class="division">Mahāvastu</p>
<h1>82. A Jātaka of a Former Life of Rāhula</h1>
</div>
<p><a class="sc" id="1"></a>bhikṣū bhagavantam āhansuḥ || kasya bhagavan karmasya vipākena rāhulasya kumārasya ṣaḍvarṣāṇi garbhāvāso abhūṣi || bhagavān āha || etasya vaiṣo bhiksavo rāhulasya kumārasya paurāṇaṃ karmavipākaṃ ||</p>
<p><a class="sc" id="2"></a>bhūtapūrvaṃ bhikṣavo tītam adhvānaṃ vaidehajanapade mithilāyāṃ rājadhānyāṃ brāhmaṇo rājā abhūṣi || tasya dve putrā abhūnsuḥ bhadro ca nāma kumāro sūryo ca nāma kumāro jyeṣṭho sūryo kanīyaso candro || atha khalu bhikṣavo so vaidehako brāhmaṇarājā āyukṣayāc ca karmakṣayāc ca kālam akārṣī || candro sūryam āha || tvaṃ jyeṣṭho tuvaṃ rājyaṃ prāpuṇehi | ahaṃ ṛṣipravrajyāṃ pravrajiṣyāmi || atha sūryo kumāro candraṃ kumāram etad uvāca | kiṃ rājñāṃ kartavyanti || candro kumāro āha || rājñā janasya āṇattī dātavyā || atha khalu sūryo candram etad avocat* || ahaṃ kumāra rājā tava āṇapemi tvaṃ rājā bhavāhi ahaṃ ca ṛṣipravrajyāṃ pravrajiṣyāmi || atha khalu bhikṣavaḥ sūryo kumāro candraṃ kumāraṃ mithilāyāṃ rājyenābhiṣiṃcitvā ṛṣipravrajyāṃ pravrajesi || tena dāni pūrvarātrāpararātraṃ jāgarikāyogam anuyuktena viharantena catvāri dhyānāni niṣpāditāni paṃca cābhijñā sākṣīkṛtā maharddhiko mahānubhāvo ṛṣi saṃjāto ||</p>
<p><a class="sc" id="3"></a><a class="sen" id="sen3.173"></a> ye pi sūryasya kumārasyābhyantare parivārā abhūṣi te pi sūryeṇa sārdhaṃ ṛṣipravrajyāṃ pravrajitā sarve ca caturdhyānalābhī paṃcābhijñā maharddhikā mahānubhāvā saṃjātā || atha sūryasya ṛṣisya etad abhūṣi || ahaṃ khalu caturdhyānalābhī paṃcābhijño ayaṃ ca me parivāro sarvo caturdhyānalābhī paṃcābhijño yaṃ nūnāhaṃ uttariviśeṣaṃ ārabheyaṃ || tena dāni samādānaṃ kṛtaṃ na mayā adinnaṃ udakaṃ dantakāṣṭhaṃ pi paribhoktavyaṃ ||</p>
<p><a class="sc" id="4"></a>atha khalu bhikṣavo sūryo ṛṣir aparakālena smṛtisaṃmohena aparasya ṛṣisya udakabhājanāto adinnaṃ udakaṃ pibe || tena pītena asya smṛtir utpadye mama vratasamādānaṃ na mayā adinnaṃ udakaṃ dantakāṣṭhaṃ pi paribhoktavyaṃ iti | imaṃ ca mayā imasya ṛṣisya udakabhājanāto smṛtisammohena udakam adinnaṃ pītaṃ | cauro ahanti tasya kaukṛtyam utpannaṃ cauryaṃ mayā kṛtaṃ ti yaṃ me parasya udakabhājanāto adinnaṃ udakaṃ pītanti || so dāni duḥkhadaurmanasyajāto āsanāto utthāya pṛthivyāṃ niṣaṇṇo || atha khalu te māṇavakā yena sūryo ṛṣis tenopasaṃkramitvā sūryaṃ ṛṣim abhivādensuḥ || atha khalu bhiksavo sūryo ṛṣī tāṃ māṇavakān etad avocat* || mā yūyaṃ māṇavakā mama abhivādetha || atha khalu bhikṣavas te māṇavakā sūryam ṛṣim etad avocat* || bho upādhyāya kisya vayaṃ upādhyāyaṃ nābhivādeṣyāmaḥ || sūryo ṛṣi āha || ahaṃ khalu māṇavakā cauro ti || māṇavakā āhansuḥ || kiṃ vā kathaṃ vā upādhyāya || sūryo ṛṣi āha || amukasya māṇavakasya udakabhājanāto adinnam udakaṃ pītaṃ || te dāni māṇavakā etam āhansuḥ || mā bhavan upādhyāya evaṃ vadehi || na bhavāṃ cauro yam asmākaṃ udakaṃ upādhyāyasya svakaṃ te udakaṃ pītaṃ mā kaukṛtyaṃ janehīti || sūryo ṛṣi āha || jānanti māṇavakā mama vratasamādānaṃ na mayā kadācid adinnaṃ udakaṃ dantakāṣṭhaṃ pi bhuktaṃ pūrvaṃ mayā adinnapūrvaṃ udakaṃ pi pītaṃ | <a class="sen" id="sen3.174"></a> so haṃ cauro saṃvṛtto daṇḍakarmaṃ karotha yathā caurasya kriyati tasya me || māṇavakā āhansuḥ || bho upādhyāya na vayaṃ utsahāma upādhyāyasya daṇḍakarmaṃ kartuṃ | eṣo ca te candro rājā bhrātā tasya sakāśaṃ gacchāhi || so te daṇḍakarmaṃ dāsyati ||</p>
<p><a class="sc" id="5"></a>atha khalu sūryo ṛṣir yena mithilā rājadhānī tena prayāsi rājño candrasya sakāśaṃ || aśroṣīd rājā candro bhrātā me sūryo ṛṣi mithilāyāṃ āgacchatīti || atha candro rājā caturaṃgena balakāyena sārdhaṃ sūryasya ṛṣisya pratyudgamanāya niryāti || atha khalu candro rājā yena sūryo ṛṣis tenopasaṃkramitvā yānāto oruhya sūryaṃ ṛṣim abhivādayati || atha khalu sūryo ṛṣi candraṃ rājānam etad uvāca || mā khalu punas tvaṃ mahārāja mama abhivādehi || evam ukte bhikṣavaś candro rājā sūryaṃ ṛṣim etad uvāca || kisyāhaṃ bhagavaṃ jyeṣṭhaṃ bhrātaraṃ sūryaṃ ṛṣiṃ dṛṣṭvā nābhivādayiṣyāmi || evam ukte bhikṣavaḥ sūryo ṛṣiś candraṃ rājānam etad avocat* ||</p>
<blockquote class="gatha">
<p><a class="sc" id="6"></a>ahaṃ cauro mahārāja adinnaṃ udakaṃ pibe |<br>
tasya karohi me daṇḍaṃ yathā caurasya kriyati ||</p>
</blockquote>
<p><a class="sc" id="7"></a>atha khalu bhikṣavaḥ candro rājā sūryam ṛṣim etad uvāca || anujānāmy ahaṃ bhagavaṃ yaṃ tvayā udakaṃ pītaṃ svavijitāto tam udakaṃ pītaṃ yaṃ mama rājyaṃ tava pi taṃ rājyaṃ gaccha yena icchasi mā bhagavaṃ kaukṛtyaṃ karohi || atha sūryo ṛṣiś candraṃ rājānaṃ gāthāye adhyabhāṣe ||</p>
<blockquote class="gatha">
<p><a class="sc" id="8"></a>nāhaṃ śakto mahārāja kaukṛtyaṃ prativinodituṃ |<br>
sādhu me kriyatu daṇḍo yathā caurasya kriyati ||</p>
</blockquote>
<hr>
<p><a class="sc" id="9"></a><a class="sen" id="sen3.175"></a>atha khalu candrasya vaidehasya rājño putro ca bhāgineyo ca candraṃ vaideharājam etad uvāca || kriyatu deva ṛṣisya daṇḍakarmaṃ kaukṛtyasya prativinodanārthaṃ mā ṛṣi kaukṛtyena kilamyatu || atha candrasya rājño etad abhūṣi || kīdṛśam ahaṃ sūryasya ṛṣisya daṇḍakarma kuryeyaṃ yena ṛṣi niḥkaukṛtyo bhaveya || atha khalu candro rājā aśokavanikāṃ siktasaṃmṛṣṭāṃ kārāpetvā praṇītaṃ ca āsanaṃ prajñaptaṃ khādyabhojyaṃ ca praveśayitvā rājārhāṇi modakāni vṛkṣaśākheṣu bandhāpetvā sūryaṃ ṛṣim etad uvāca || gaccha bhagavaṃ atra aśokavanikāyāṃ āsāhi yaṃ cātra khādyabhojyaṃ śayyāvidhānaṃ ca tato yathāsukhaṃ paribhogaṃ anujānāmi || atha khalu candro rājā sūryaṃ ṛṣim aśokavanikāyāṃ ṣaḍrātraṃ vāresi || atha candrasya rājño ṣaḍrātrātyayena etad abhūṣi || katham ahaṃ sūryam ṛṣiṃ niḥkaukṛtyaṃ kṛtvā visarjeyaṃ ti || tasyaitad abhūṣi || yaṃ nūnāhaṃ sarvabandhanapramokṣaṃ kārāpeyaṃ || kārāpesi khalu bhikṣavaḥ candro rājā saptame divase sarvabandhapramokṣaṃ | sūryo ca ṛṣi amātyehi ukto || gacchatha bhagavāṃ uddhṛtadaṇḍo ti | rājñā candreṇa sarvabandhanamokṣaṃ kārāpitaṃ || so dāni niṣkaukṛtyo punaḥ āśramapadaṃ gataḥ ||</p>
<p><a class="sc" id="10"></a>bhagavān āha || syāt khalu bhiksavaḥ yuṣmākam evam asyād anyaḥ sa tena kālena tena samayena candro rājā | eṣa tadā rāhulabhadrakumāro abhūṣi || yaḥ sūryo ṛṣis tadā aham evābhūvaṃ || yat sūryo ṛṣi aśokavanikāyāṃ ṣaḍrātraṃ uparuddhaḥ tasya karmasya vipākena rāhulo kumāro ṣaḍvarṣāṇi garbhāvāsasthito abhūṣi ||</p>
<p><a class="sc" id="11"></a>rāhu­la­bhadrasya pūrvayogaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
