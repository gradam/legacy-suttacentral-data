<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu1">
<article>
<div class="hgroup">
<p class="division">Mahāvastu</p>
<h1>1. Prologue</h1>
</div>
<p class="namo"><a class="sen" id="sen1.1"></a> oṃ namaḥ śrīmahābuddhāya atītānāgatapratyutpannebhyaḥ sarvabuddhebhyaḥ ||</p>
<p><a class="sc" id="1"></a>mahāvastuye ādi || catvāri imāni bodhisatvānāṃ bodhisatvacaryāṇi || katamāni catvāri || prakṛticaryā praṇidhānacaryā anulomacaryā anivartanacaryā || namo aparājitadhvajāya tathāgatāyārhate samyaksaṃbuddhāya | yasyāntike ’nenaiva bhagavatā śākyamuninā prathamaṃ kuśalamūlāni avaropitāni rājñā cakravartibhūtena adau prakṛticaryāyāṃ pravartamānena || namo ’tītāya śākyamunaye tathāgatāyārhate samyaksaṃbuddhāya | yasyāntike ’nenaiva bhagavatā śākyamuninā prathamaṃ kuśalamūlapraṇidhāṇaṃ kṛtaṃ vaṇikśreṣṭhibhūtenādau praṇidhānacaryāyāṃ pravartamānenāho punar aham anāgate ’dhvani buddho bhaveyaṃ tathāgato ’rhaṃ samyaksaṃbuddho yathāyaṃ bhagavāñ cchākyamunir mamāpi śākyamunir iti nāmadheyaṃ vistareṇa yāvat* mamāpi kapilavastunagaraṃ bhaved iti || namaḥ samitāvine tathāgatāyārhate samyaksaṃbuddhāya yasyāntike ’nenaiva bhagavatā śākyamuninānu­lomapraṇidhānaṃ kṛtaṃ rājñā cakravartibhūtena anulomacaryāyāṃ pratiṣṭhitena [katamā nivartanacaryā] || namo dīpaṃkarāya tathāgatāyārhate samyaksaṃbuddhāya | yenāyaṃ bhagavān prathamata evaṃ vyākṛtaḥ | bhaviṣyasi tvaṃ māṇavakānāgate ’dhvani apari­mitā­saṃ­kh­yeyāprameyehi kalpehi śākyamunir nāma tathāgato ’rhaṃ saṃyaksaṃbuddha iti | vistareṇodīrayiṣyaṃ dīpaṃkaravastuni <a class="sen" id="sen1.2"></a> meghamāṇavavyākaranaṃ || ataḥ prabhṛty anivartanacaryāyāṃ dīpaṃkarasya tathāgatasya tasyottareṇāparimāṇehi tathāgatehi anuvyākṛto buddho bhaviṣyasīti || tataḥ paścāt sarvābhibhuvāpi bhagavatānuvyākṛtaṃ || bhaviṣyasi tvaṃ abhiji bhikṣo ’nāgate ’dhvani śatasahasrakalpe śākyamunir nāma tathāgato ’rhaṃ samyaksaṃbuddha ity evamādi vistareṇodīrayiṣyaṃ abhijibhikṣuvyākaranaṃ || namo vipaśyine tathāgatāyārhate samyaksaṃbuddhāya || namo krakutsaṃdāya tathāgatāyārhate samyaksaṃbuddhāya || namaḥ kāśyapāya tathāgatāyārhate samyaksaṃbuddhāya | yena bhagavatā ayam eva bhagavāṃ cchākyamunir anuvyākṛto yuvarājye ca abhiṣikto | bhaviṣyasi tvaṃ jyotiṣpālānāgate ’dhvani mamānantaram eva śākyamunir nāma tathāgato ’rhaṃ samyaksaṃbuddha iti vistareṇodīrayiṣyaṃ jyotiṣpālasya bhikṣor vyākaraṇaṃ ||</p>
<p class="namo">evaṃ namo ’tītānāgatapratyutpannebhyaḥ saṃbuddhebhyaḥ ||</p>
<p class="endsection">nidānanamaskarāṇi samāptāni ||</p>
<h2>śrī­mahā­vastunidānagāthā</h2>
<p><a class="sc" id="2"></a>ārya­mahā­sāṃ­ghikānāṃ lokottaravādināṃ madhyadeśikānāṃ pāṭhena vinayapiṭakasya mahāvastuye ādi ||</p>
<p><a class="sc" id="3"></a>caturvidhā upasaṃpadā svāma-upasaṃpadā ehibhikṣukāya upasaṃpadā daśavargena gaṇena upasaṃpadā paṃcavargena gaṇena upasaṃpadā cat || tatra svāmupasaṃpadā nāma upasaṃpannā <a class="sen" id="sen1.3"></a> bhagavanto ’bhyāse bodhīya mūle || daśa kuśalā karmapathā ye hi samādāya vartanti te bodhāya samāsannatarā bhavanti || tatrāpi ca so prativiśiṣṭo || tenaivaṃ buddhavaineyatāyai va sukṛtiṣv etāsu caritena dīpaṃkaram upāgamiya paṭipāṭiyā prāṇakoṭīṣu dṛṣṭvā darśanīyaṃ samantaprāsādikaṃ prasādanīyaṃ śrāvakasaṃghaparivṛtaṃ tasya spṛhācittam utpādye | sādhu syād yady ahaṃ lokam eva abhibhūya loke lokārthacaro lokasyāsya hitāya jāyeyaṃ || jñātvā samudāgamaṃ saṃbodhau niyataṃ ca tasya praṇidhānaṃ ātmasamatāye samāsataḥ svayaṃbhūsamatāye vyākārṣīt* || buddho bhaviṣyasi tvam anāgate ’dhvany aparimāṇe śākyakule śākyasuto devamanuṣyāṇām arthāya || so vyākṛto bhagavatā puruṣottamatāye puruṣasiṃhena agrapuruṣaḥ supuruṣaḥ puruṣottamacārikām acari || so bodhisatvacaryāṃ satvānāṃ hitasukhaṃ gaveṣanto saṃsarati bodhisatvo lokārthaṃ ātmano ’rthaṃ ca | so ’yaṃ kiñcid evaṃ dānaṃ śīlaṃ samayaṃ copavāsaṃ sevati amātsaryavanto lokasya hitaṃ gaveṣanto | dānaṃ ca priyavādyaṃ ca tathārthacaryā samānasukhaduḥkhatā saṃgrahavastuhi jino caturhi parikalpaye satvāṃ || na tasya abhūṣi kiñcid aparityaktaṃ yaṃ asti sannihitaṃ | dṛṣṭvāna ca yācanakaṃ bhūyo ’sya mano prasāditvā cakṣūṇi ca mānsāni ca putradāraṃ dhanaṃ ca dhānyaṃ ca ātmā ca jīvitaṃ ca bhūyobhūyo parityaktā || etena upāyena bahūni jātīnayutaśatasahasrāṇi <a class="sen" id="sen1.4"></a> saṃsarati bodhisatvo satvānām arthaṃ cintayanto yathātathaṃ kālajño samayajño pudgalaparāparajñatākuśalo samayam abhikāṃkṣamāṇo tuṣitakāyaṃ upāgamesi | tuṣitabhavane bhavanudo bhavo anityo ti bhāvayanto sugato carimaṃ bhavam upāgami || bhagavān bhavavipramokṣāye ekatilakolabhakṣo paramakṛśo duṣkarantapo acari | paramaśarīrapīḍo jānanto na eṣa mārgo ti vipramokṣāya nadīkālasamaye nadīye nairaṃjanāye snāyitvā agrapure gayasāhvaye niṣīde siṃho vā asaṃtrasto | purime yāme anaghaṃ divyaṃ cakṣur yoniśo viśodhetvā satvānām āgatigatiṃ vividhāṃ bhagavāṃ abhijñāsi || yāme madhyamasmiṃ pūrvanivāsaṃ anusmarasi itareṣāṃ ātmano ca pūrvaṃ ca nivāsavāraṃ bahuprakāraṃ abhijñāsi || yāme ca paścimasmiṃ yaṃ jñeyaṃ puruṣadamyasārathinā sarvantam ekakṣaṇe svayambhūsamatāṃ samanubudhye iti ||</p>
<p class="endsection">śrī­mahā­vastunidānagāthā samāptā ||</p>
<p><a class="sc" id="4"></a>bhagavān samyaksaṃbuddho yad arthaṃ samudāgato tad arthaṃ abhisaṃbhāvayitvā srāvastīyaṃ viharati jetavane anāthapiṇḍadasyārāme śāstā devānāṃ ca manuṣyāṇāṃ ca vistareṇa nidānaṃ kṛtyaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
