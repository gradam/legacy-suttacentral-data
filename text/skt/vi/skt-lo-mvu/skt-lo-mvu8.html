<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu8">
<article>
<div class="hgroup">
<p class="division">Mahāvastu</p>
<h1>8. The First Bhūmi</h1>
</div>
<p><a class="sc" id="1"></a>prathamāyāṃ bho jinaputra bhūmau vartamānā bodhisatvā pṛthagjanā iti prāptaphalā bhavanti iti dakṣiṇīyāḥ ca lokānāṃ virocenti bhavanti cātra</p>
<blockquote class="gatha">
<p><a class="sc" id="2"></a>tyāgena tyāgasampannā bodhisatvā mahāyaśāḥ |<br>
lokāṃ ca abhirocante candrabhānur iva aṃśumāṃ ||</p>
</blockquote>
<p><a class="sc" id="3"></a>prathamāyāṃ bhūmau bodhisatvānāṃ vartamānānām aṣṭa samudācārā bhavanti || katame aṣṭa || tadyathā tyāgaḥ karuṇā aparikhedaḥ amāno sarvaśāstrādhyayitā vikramaṃ lokānujñā dhṛtir iti || bhavanti cātra</p>
<blockquote class="gatha">
<p><a class="sc" id="4"></a><a class="sen" id="sen1.79"></a> te saṃvibhāgarucayaḥ karuṇāyamānā<br>
duḥkhasaṃhatī bhagavatāṃ madhurasvarāṇāṃ |<br>
vacanaiḥ guṇaiś ca paritoṣam upenti dhīrāḥ<br>
evaṃ caranti dharaṇī prathamāye satvā ||</p>
<p><a class="sc" id="5"></a>śāstrāṇi yāni prasaranti asārakāni<br>
etā vicārya janatā anurāgabuddhī |<br>
niṣkramya taṃ tṛṇasamaṃ ca vicārya lokaṃ<br>
tīvrāṃ vedenti vedanā kuśalaṃ cinonti ||</p>
</blockquote>
<p><a class="sc" id="6"></a>ekena kāraṇena bodhisatvā vivartanti dvitīyāyāṃ bhūmau || katamena ekena || bhaveṣu āsvādasaṃjñino bhavanti || dvihi kāraṇehi bodhisatvā vivartanti dvitīyāyāṃ bhūmau || katamehi dvihi || kāmaguṇehi abhilāṣinaś ca bhavanti kuśīdāś ca || punas trībhir ākārair bodhisatvā dvitīyāyāṃ bhūmau vivartanti || katamehi trīhi || spṛhālavaś ca bhavanti uttrāsabahulā durbalādhyāśayāś ca || ṣaḍbhir ākāraiḥ bodhisatvā prathamāyāṃ bhūmau sthitā dvitīyāyāṃ bhūmau vivartanti || katamaiḥ ṣaḍbhiḥ || na ca anityasaṃjñābahulā viharanti | āghātabahulāś ca bhavanti | dṛdhavairāś ca bhavanti | styānamiddhabahulāś ca bhavanti | lokakāryaparāyaṇāś ca bhavanti || ye bho jinaputra <a class="sen" id="sen1.80"></a> bodhisatvā vivartensu vivartanti vivartiṣyanti sarve te imehi dvādaśabhir ākārair vivartensu vivartanti vivartiṣyanti nāto bhūya iti ||</p>
<p><a class="sc" id="7"></a>evam ukte āyuṣmān mahākāśyapaḥ āyuṣmantaṃ mahākātyāyanam uvāca || ime bho jinaputra bodhisatvā vivartiyāś ca avivartiyāś ca ye prathamaṃ cittam utpādayanti samyaksaṃbuddhā bhavema iti kettakaṃ puṇyaṃ prasavanta iti || evam ukte āyuṣmān kātyāyana āyuṣmantaṃ mahākāṣyapam uvāca || paśya bho jinaputra yo dadyā jambudvīpaṃ saptaratnasaṃcayaṃ daśabalānāṃ ato bahutarakaṃ puṇyaṃ prasavati bodhāye praṇidhento || yaś ca bho jinaputra catvāro dvīpāṃ dadyāt* ratnācitāṃ daśabalānāṃ ato bahutarakaṃ puṇyaṃ prasavati bodhāye praṇidhento | yaś ca bho jinaputra dadyāt trisāhasrāṃ bahuratnadharāṃ mahāguṇadharāṇāṃ ato bahutarakaṃ puṇyaṃ prasavati bodhāya praṇidhento | yaś ca bho jinaputra gaṃgānadīvālukāsamā lokadhātuyo anekaratnācitapūrṇā lokanāthāna pūjayet* ato bahutarakaṃ puṇyaṃ prasavati bodhāye praṇidhento | yaś ca bho jinaputra sāgaravālukāsamā lokadhātuyo bahuvidharatnācitā pūrṇā agrapudgalāna pūjayā dadyāt* ato bahutarakaṃ puṇyaṃ prasavati bodhāye praṇidhento ||</p>
<blockquote class="gatha">
<p><a class="sc" id="8"></a>kiṃ kāraṇaṃ na hy ete prākṛtapuruṣāṇāṃ bhavanti saṃkalpāḥ |<br>
bahujanahitāya yatra te janayanti manorathāṃ vīrāḥ ||</p>
</blockquote>
<p><a class="sc" id="9"></a>evam ukte āyuṣmān mahākāṣyapaḥ āyuṣmantaṃ kātyāyanam abravīt* || ye punar bho jinaputra <a class="sen" id="sen1.81"></a> bodhisatvā avaivartikatāyai pariṇāmenti kin tu khalu teṣām upacitakuśalapuṇyānāṃ prathamā praṇidhir utpadyati āhosvid upacitakuśalamūlānām iti || evam ukte āyuṣmān mahākātyāyana āyuṣmantaṃ mahākāśyapaṃ gāthābhir adhyabhāṣati ||</p>
<blockquote class="gatha">
<p><a class="sc" id="10"></a>pūjayanti prathamaṃ tathāgatāṃ<br>
gauraveṇa mahatā mahāyaśā |<br>
naiva tāva janayanti mānasaṃ<br>
agrapudgalagataṃ narottamā ||</p>
<p><a class="sc" id="11"></a>te ca pratyekabuddhakoṭiyo<br>
pūjayanti paramārthapudgalāṃ |<br>
naiva tāva janayanti mānasaṃ<br>
sarvadharmavidutāya paṇḍitāḥ ||</p>
<p><a class="sc" id="12"></a>pūjayanti vaśibhūtakoṭiyo<br>
pūrvam eva vaśipāramiṃ gatā |<br>
naiva tāva janayanti mānasaṃ<br>
jñānasāgaratarāya nāyakāḥ ||</p>
<p><a class="sc" id="13"></a>te yadā vipulapuṇyasaṃcayā<br>
bhonti bhāvitaśarīramānasāḥ |<br>
te sametya vararūpadhāriṇāṃ<br>
bodhaye upajanenti mānasaṃ ||</p>
<p><a class="sc" id="14"></a>yaṃ mayā kuśalamūlam arjitaṃ<br>
tena me bhavatu sarvadarśitā |<br>
<a class="sen" id="sen1.82"></a> mā ca me praṇidhi tac ciraṃtaro |<br>
evam eṣa praṇidhiḥ pravartatu ||</p>
<p><a class="sc" id="15"></a>yaś ca me kuśalamūlasaṃcayo<br>
so mahā bhavatu sarvaprāṇibhiḥ |<br>
yac ca karma aśubhaṃ kṛtaṃ mayā<br>
tat phalaṃ kaṭukaṃ nistarāmy aham iti ||</p>
</blockquote>
<p><a class="sc" id="16"></a>evam ukte āyuṣmān mahākāśyapaḥ āyuṣmantaṃ mahākātyāyanam etad uvāca || kathaṃ ca bho jinaputra bodhisatvā dṛḍhavikramā bhavanti ye te avaivartikā bhavanti || evam ukte āyuṣmān mahākātyāyana āyuṣmantaṃ kāśyapaṃ gāthābhir adhyabhāṣe ||</p>
<blockquote class="gatha">
<p><a class="sc" id="17"></a>yenāntareṇa paramārthavidur bhavāmi<br>
taṃ antaraṃ yadi avīcigato vasāmi |<br>
taṃ abhyupemi na ca taṃ pratisaṃharāmi<br>
sarvajñatāye praṇidhiṃ iti niścayo me ||</p>
<p><a class="sc" id="18"></a>jātī­jarā­maraṇa­śoka­upadravāṃ­ś ca<br>
tyaktuṃ prabhuḥ na hi vivartayi mānasāni |<br>
duḥkhasaṃhati jagato arthakaro prajānām*<br>
ity etaṃ vikramabalaṃ puruṣarṣabhānām iti ||</p>
</blockquote>
<p><a class="sc" id="19"></a>evam ukte āyuṣmān mahākāśyapa āyuṣmantaṃ mahākātyāyanam abravīt* || yaṃ punar bho jinaputra avaivartiyo bodhisatvo prathamaṃ cittam utpādayati katameṣāṃ tadā adbhutānāṃ <a class="sen" id="sen1.83"></a> dharmāṇāṃ prādurbhāvo bhavati || evam ukte āyuṣmān mahākātyāyano āyuṣmantaṃ mahākāśyapaṃ gāthābhir adhyabhāṣati ||</p>
<blockquote class="gatha">
<p><a class="sc" id="20"></a>sana­gara­nigamasaritā raṇati vasumatī prabhūtaratnavatī |<br>
prabhavati yadā prathamato praṇidhānaṃ jagatpradhānānāṃ ||</p>
<p><a class="sc" id="21"></a>diva­saka­rasadṛśatejaś cābhāso vikasate diśaḥ sarvāḥ |<br>
yadā puruṣasiṃhatāye ādyapraṇidhiḥ samudbhavati ||</p>
<p><a class="sc" id="22"></a>suravaragaṇāś ca udagrāḥ paraṃparān abhigirām udīrenti |<br>
eṣa narasiṃhatāye praṇidheti anantavūdagro ||</p>
<p><a class="sc" id="23"></a>asmābhiḥ rakṣitavya eṣa hi jagato ’rthaṃ atitejasvī |<br>
cinoti śubhaṃ śubhakaro idam āścaryaṃ tadā bhavati ||</p>
</blockquote>
<p><a class="sc" id="24"></a>evam ukte āyuṣmān kāśyapa āyuṣmantaṃ mahākātyāyanam uvāca || ye ime bho jinaputra avivartikā bodhisatvā kevattakāni taiḥ prathamāyāṃ bhūmau sthitaiḥ duṣkarāṇi kṛtānīti || evam ukte āyuṣmān mahākātyāyana āyuṣmantaṃ mahākāśyapaṃ ślokān uvāca ||</p>
<blockquote class="gatha">
<p><a class="sc" id="25"></a>bhāryāṃ priyāṃ hṛdisukhāṃś ca sutāṃ śirāṃsi<br>
netrāṇi cābharaṇavāhanavistarāṃś ca |<br>
dattvā na viśramam upenty atha dainyatāṃ vā<br>
<a class="sen" id="sen1.84"></a> sarvajñatām abhimukhāḥ puruṣarṣabhās te ||</p>
<p><a class="sc" id="26"></a>ādharṣitā ca vadhabandhanatāḍanebhyo<br>
raudrair narair aśubhakarmam atipravaṇaiḥ |<br>
tān eva dṛṣṭva paramārdavamaitracittā<br>
ślakṣṇābhi vāgbhir anaghāḥ samudācaranti ||</p>
<p><a class="sc" id="27"></a>dṛṣṭvā ca yācanaka mānapramādupetaṃ<br>
harṣaṃ paraṃ pratilabhanti mahāmanuṣyāḥ |<br>
dattvā ca vardhitaguṇāttamanā bhavanti<br>
paścāttapo na tu tapanti taponirāśā iti ||</p>
</blockquote>
<p class="endsection">iti śrīmahāvastu-avadāne prathamā bhūmiḥ samāptā</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
