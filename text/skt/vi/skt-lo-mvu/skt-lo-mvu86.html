<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu86">
<article>
<div class="hgroup">
<p class="division">Mahāvastu</p>
<h1>86. The Sūtra of Many Buddhas</h1>
</div>
<p><a class="sc" id="1"></a>bhagavāṃ samyaksaṃbuddho yad arthaṃ samudāgatas tam artham abhisaṃbhāvayitvā śrāvastyāṃ viharati jetavane anāthapiṇḍasyārāme śāstā devānāṃ ca manuṣyāṇāṃ ca satkṛto gurukṛto mānito pūjito apacito vistareṇa nidānaṃ kṛtvā yāvac cetovaśiprāptā ca punar buddhā bhagavanto yehi vihārehi ākāṃkṣanti viharituṃ tehi vihārehi <a class="sen" id="sen3.225"></a> viharanti ujjucittā mṛducittā karmaṇīyasamāhitacittā maitracittā dāntacittā śāntacittā muktacittā śuddhacittā vimalacittā pāṇḍucittā prabhāsvaracittā vinīvaraṇacittā ṛjucittā sthitacittā supratiṣṭhitacittā asaṃgacittā asaktacittā aduṣṭacittā amūḍhacittā pṛthivīsamacittā āposamacittā tejosamacittā vāyusamacittā kāciliṃdikamṛdusparśopamacittā indrakīlopamacittā suvimuktacittā suvimuktaprajñā utkṣiptaparikhā āveṭhitaprākārā nirargaḍā āryadharmadhvajāgramaṇottamā brāhmaṇottamā kṣatriyā snātakā vedapāragā satyavādino arthavādino nyāyavādino aviparītavādino avitathavādino ananyathāvādino (tasmāt tathāgato ananyathāvādīti vuccati) ||</p>
<p><a class="sc" id="2"></a>tatra khalu bhagavān āyuṣmantam ānandam āmantrayati || ekapiṇḍapātreṇāhaṃ ānanda traimāsaṃ niṣīdiṣyaṃ purimakānāṃ tathāgatānāṃ arhatāṃ samyaksaṃbuddhānāṃ vihārehi vihariṣyaṃ mā me kathaṃcid upasaṃkramitavyaṃ anyena || sādhu bhagavann iti āyuṣmān ānando bhagavataḥ pratyaśroṣīt* || atha khalu bhagavān traimāsaṃ niṣīdet* ekapiṇḍapātreṇa purimakānān tathāgatānām arhatāṃ samyaksaṃbuddhānāṃ vihārehi viharanto ||</p>
<p><a class="sc" id="3"></a>atha khalu bhagavāṃ traimāsasyātyayena sāyāhnasamaye pratisaṃlayanā vyutthāya vihārāto nirgamya paryaṃke niṣīdet* || adrākṣīt khalu āyuṣmān ānando kuṭīpracchadanāyāṃ paryaṃke niṣaṇṇaṃ bhagavantaṃ dṛṣṭvā ca punaḥ yena bhagavāns tenopasaṃkramitvā bhagavataḥ pādau śirasā vanditvā ekānte niṣīdi | ekānte niṣaṇṇo bhagavantam etad avocat* || upaśāntapraṇītāni bhagavata indriyāṇi pariśuddho chavivarṇo śubhajāto mukhavarṇo | atha khalu bhagavāṃ praṇītehi vihārehi viharanto || evam ukte bhagavān ānandam etad avocat* || evametaṃ ānanda ākāṃkṣamāṇo ānanda tathāgataḥ ekapiṇḍapātreṇa kalpaṃ <a class="sen" id="sen3.226"></a> vā niṣīde kalpāvaśeṣaṃ vā || tat kasya hetoḥ || evam etaṃ ānanda bhavati purimakānāṃ tathāgatānām arhatāṃ samyaksaṃbuddhānāṃ vihārehi viharantānāṃ yathā dānapāramitāprāptānāṃ śīlapāramitāprāptānāṃ kṣāntipāramitāprāptānāṃ vīryapāramitāprāptānāṃ dhyānapāramitāprāptānāṃ prajñāpāramitāprāptānāṃ || tadā ānanda asaṃkhyeyakalpe aprameye asaṃkhyeye kalpe indradhvajo nāma tathāgato rhaṃ samyaksaṃbuddho abhūṣi || indradhvajasya khalu punar ānanda tathāgatasyārhataḥ samyaksaṃbuddhasya indratapanā nāma rājadhānī abhūṣīt* || dvādaśa yojanāni āyāmena purastimena paścimena ca sapta yojanāni vistāreṇa saptahi prākārehi parikṣiptā abhūṣi sauvarṇehi sauvarṇacchannehi | indratapanā khalu punaḥ ānanda rājadhānī saptahi tālapaṃktīhi parikṣiptā abhūṣi vicitrāhi darśanīyāhi saptānāṃ varṇānāṃ suvarṇasya rūpyasya muktāyā vaiḍūryasya sphaṭikasya musāragalvasya lohitikāye | sauvarṇasya tālaskaṃdhasya rūpyamayā putrā ca phalā ca abhūṣi rūpyamayasya tālaskandhasya muktāmayā putrā ca phalā ca abhūṣi muktāmayasya tālaskaṃdhasya vaiḍūrikāmayā patrā ca phalā ca abhūṣi vaiḍūryamayasya tālaskaṃdhasya musāragalvamayā patrā ca phalā ca musāgalvamayasya lohitikāmayā patrā ca phalā ca abhūṣi lohitikāmayasya tālaskaṃdhasya suvarṇamayā patrā ca phalā ca abhūṣi || teṣāṃ khalu punar ānanda tālaskaṃdhānāṃ vāteritānāṃ vātasaṃghaṭṭitānāṃ ghoṣo niścarati valgu manojñaḥ asecanakaḥ apratikūlaḥ śravaṇāya | sayyathāpi nāma paṃcāṃgikasya tūryasya kuśalehi vādakehi samyaksaṃpravāditasya ghoṣo niścarati valgu manojño asecanako apratikūlaḥ śravaṇāye evam evānanda teṣāṃ tālaskandhānāṃ <a class="sen" id="sen3.227"></a> vāteritānāṃ vātasaṃghaṭṭitānāṃ ghoṣo niścarati valgu manojño asecanako apratikūlo śravaṇāye || tena khalu punar ānanda samayena indratapanāyāṃ rājadhānyāṃ soṇḍāmanuṣyāpeyā te tena tālapatranirghoṣeṇa paṃcahi kāmaguṇehi samarpitā samaṃgībhūtā krīḍensu ramensuḥ paricārayensuḥ ||</p>
<p><a class="sc" id="4"></a>indratapanā khalu punar ānanda rājadhānī saptahi vedikājālehi parikṣiptā abhūṣi citrāhi darśanīyāhi saptānāṃ varṇānāṃ suvarṇasya rūpyasya muktāye vaiḍūryasya sphaṭikasya musāgalvasya lohitikāye | sauvarṇasya pādasya rūpyamayī sūcikā ālambanaṃ adhiṣṭhānakaṃ ca | rūpyamayasya pādakasya muktāmayī sūcikā ālambanam adhiṣṭhānakaṃ cābhūṣi | muktāmayasya vaiḍūryamayī sūcikā ālambanakam adhiṣṭhānakaṃ ca | vaiḍūryamayasya sphaṭikāmayī sūcikā ālaṃbanakam adhiṣṭhānakaṃ cābhūṣi | sphaṭikamayasya pādakasya musāgalvamayī sūcikā ālaṃbanakam adhiṣṭhānakam abhūṣi | musāgalvamayasya pādakasya lohitikāmayī sūcikā ālaṃbanakam adhiṣṭhānakaṃ cābhūṣi | lohitikāmayasya pādakasya sauvarṇikā sūcikā ālaṃbanakam adhiṣṭhānakaṃ cābhūṣi || te khalu punar ānanda vedikājālā dvihi dvihi hemajālehi praticchannā abhūnsu | sauvarṇakasya hemajālasya rūpyamayī kiṅkiṇīkā abhūnsu | rūpyamayasya hemajālasya sauvarṇikā kiṃkiṇīkā abhūnsuḥ ||</p>
<p><a class="sc" id="5"></a>indratapanā khalu punaḥ ānanda rājadhānī samantena trīṇi dvārāṇi abhūṣi citrāṇi <a class="sen" id="sen3.228"></a> darśanīyāni saptānāṃ suvarṇasya rūpyamayasya muktāye vaiḍūryasya sphaṭikasya musāgalvasya lohitikāye || teṣāṃ khalu punar ānanda dvārāṇāṃ dvinnāṃ varṇānāṃ iṣṭakā abhūṣi suvarṇasya rūpyasya ca || teṣāṃ khalu punar ānanda dvārāṇāṃ dvinnāṃ varṇānāṃ sopānā abhūṣi suvarṇasya ca rūpyasya ca || teṣāṃ khalu punar ānanda dvārāṇāṃ dvinnāṃ varṇānāṃ dharaṇīyo abhūṣi suvarṇasya ca rūpyasya ca || teṣāṃ khalu punar ānanda dvārāṇāṃ dvinnāṃ varṇānāṃ tulā abhūṣi suvarṇasya ca rūpyasya ca || teṣāṃ dvārāṇāṃ dvinnāṃ varṇānāṃ pratimodakā abhūṣi suvarṇasya ca rūpyasya ca || teṣāṃ dvārāṇāṃ dvinnāṃ varṇānāṃ pratikūlaṃ abhūṣi suvarṇasya ca rūpyasya ca || teṣāṃ khalu punar ānanda dvārāṇāṃ caturṇāṃ varṇānāṃ phalikaphalakāni abhūnsuḥ suvarṇasya ca rūpyasya ca muktāye ca vaiḍūryasya ca || teṣāṃ dvārāṇāṃ dvinnāṃ varṇānāṃ phalakastārā abhūnsuḥ suvarṇasya ca rūpyasya ca || teṣāṃ khalu punar ānanda dvārāṇāṃ dvinnāṃ varṇānāṃ elūkā abhūṣi suvarṇasya ca rūpyasya ca || teṣāṃ dvārāṇāṃ purato iṣīkāni māpitāni abhūnsuḥ tripauruṣanaikhanyāni tripauruṣoccāni dvādaśapuruṣa-udvedhena citrāṇi darśanīyani saptānāṃ varṇānāṃ suvarṇasya rūpyasya muktāye vaiḍūryasya sphaṭikasya musāgalvasya lohitikāye ca || tāni khalu punar ānanda dvārāṇi dvihi dvihi hemajālehi praticchannā abhūnsuḥ sauvarṇamayena ca rūpyamayena ca hemajālena | sauvarṇasya hemajālasya rūpyamayī-o <a class="sen" id="sen3.229"></a> kiṃkiṇīkā abhūnsuḥ rupyamayasya hemajālasya sauvarṇikā kiṃkiṇīkā abhūnsuḥ || teṣāṃ khalu punar ānanda hemajālānāṃ vāteritānāṃ vātasaṃghaṭṭitānāṃ ghoṣo niścarita valgu manojño asecanako apratikūlaḥ śravaṇāya || tadyathāpi nāma paṃcāṃgikasya tūryasya kuśalehi vādakehi samyakpravāditasya ghoṣo niścarati valgu manojño asecanako apratikūlaḥ śravaṇāya evam evānanda saṃghaṭṭitānāṃ niścarati valgu manojño asecanako apratikūlaḥ śravaṇāya || indratapanā khalu punaḥ ānanda rājadhānī aviśūnyā abhūṣi imehi evaṃrūpehi śabdehi sayyathīdaṃ hastiśabdehi aśvaśabdehi rathaśabdehi pattiśabdehi bherīśabdehi paṇavaśabdehi śaṃkhaśabdehi veṇuśabdehi vīṇāśabdehi gītaśabdehi vāditaśabdehi [gītavāditaśabdehi] aśnatha khādatha pibatha detha dānāni dharmaṃ caratha śramaṇabrāhmaṇeṣu bhadram astu vo ti śabdehi ||</p>
<p><a class="sc" id="6"></a>indratapanāyāṃ punar ānanda rājadhānyāṃ valayā nāma yaṣṭī abhūṣi citrā darśanīyā saptānāṃ varṇānāṃ suvarṇasya rūpyasya muktāyā vaiḍūryasya sphaṭikasya musāgalvasya lohitikāyā dvādaśa yojanāni udvedhena catvāri yojanāni abhiniveśena ||</p>
<blockquote class="gatha">
<p><a class="sc" id="7"></a>idaṃ avocad bhagavān idaṃ vaditvā<br>
hy athāparaṃ etad uvāca śāstā |<br>
indradhvajo nāma abhūṣi śāstā<br>
suvarṇavarṇo śatapuṇyalakṣaṇo ||</p>
<p><a class="sc" id="8"></a>mahānubhāvo ṛṣi saṃghanāyako<br>
vineti so koṭiśatāni sapta |<br>
<a class="sen" id="sen3.230"></a> puraskṛto śramaṇagaṇasya nāyako<br>
so prāviśe indratapanāṃ sunirmitāṃ ||</p>
</blockquote>
<p><a class="sc" id="9"></a>indradhvajo ānanda tathāgato ’rhaṃ samyaksaṃbuddho mahādhvajaṃ tathāgatam arhantaṃ samyaksaṃbuddhaṃ vyākārṣīt* || mahādhvajo ānanda tathāgato rhaṃ samyaksaṃbuddhaḥ dhvajottamaṃ tathāgatam arhantaṃ samyaksaṃbuddhaṃ vyākārṣīt* || dhvajottamo ānanda tathāgato rhaṃ samyaksaṃbuddho dhvajaruciraṃ tathāgataṃ vyākārṣīt* || dhvajaruciro ānanda tathāgato rhaṃ samyaksaṃbuddho dhvajaketuṃ tathāgataṃ vyākārṣīt* || dhvajaketur ānanda tathāgato ketudhvajaṃ tathāgataṃ vyākārṣīt* || ketudhvajo ānanda tathāgato rhaṃ samyaksaṃbuddhaḥ dhvajadhvajaṃ tathāgataḥ vyākārṣīt* || dhvajadhvaja ānanda tathāgataḥ dhvajamaparājitaṃ tathāgataṃ vyākārṣīt* || dhvajamaparājita ānanda tathāgato aparājitaṃ tathāgataṃ vyākārṣīt* || aparājito ānanda tathāgato supratāpaṃ tathāgataṃ vyākārṣīt* || supratāpa ānanda tathāgataḥ pradīpaṃ tathāgataṃ vyākārṣīt* || pradīpo ānanda tathāgato supratiṣṭhitaṃ tathāgataṃ vyākārṣīt* || supratiṣṭhito ānanda tathāgato nāgamuniṃ tathāgataṃ vyākārṣīt* || nāgamunir ānaṃda tathāgato mahāmuniṃ tathāgataṃ vyākārṣīt* || mahāmunir ānaṃda tathāgato munipravaraṃ tathāgataṃ vyākārṣīt* || munipravara ānanda tathāgataḥ saṃvṛtaskandhaṃ tathāgataṃ vyākārṣīt* || saṃvṛtaskandha ānanda tathāgato baṃdhumaṃ tathāgataṃ <a class="sen" id="sen3.231"></a> vyākārṣīt* || bandhumas tathāgata ānandāriṣṭaṃ tathāgataṃ vyākārṣīt* || ariṣṭas tathāgata ānanda vijitāviṃ tathāgataṃ vyākārṣīt* || vijitāvī tathāgata ānanda krakucchandaṃ tathāgataṃ vyākārṣīt* || krakucchandas tathāgato ānandāsamasamaṃ tathāgataṃ vyākārṣīt* || asamasamas tathāgata ānanda prabhaṃkaraṃ tathāgataṃ vyākārṣīt* || prabhaṃkaras tathāgata ānanda oghajaṃ tathāgataṃ vyākārṣīt* || oghajas tathāgato ānanda mahābalaṃ tathāgataṃ vyākārṣīt* || mahābalas tathāgata ānanda sujātaṃ tathāgataṃ vyākārṣīt* || sujātas tathāgata ānanda pāraṃgataṃ tathāgataṃ vyākārṣīt* || pāraṃgatas tathāgata ānanda mahāprasādaṃ tathāgataṃ vyākārṣīt* || mahāprasādas tathāgata ānanda sukhendriyaṃ tathāgataṃ vyākārṣīt* || sukhendriyas tathāgata ānanda nakṣatrarājaṃ tathāgataṃ vyākārṣīt* || nakṣatrarājas tathāgata ānanda śatapuṣpaṃ tathāgataṃ vyākārṣīt* || śatapuṣpas tathāgata ānanda virajaṃ tathāgataṃ vyākārṣīt* || virajas tathāgata ānanda brahmasvaraṃ tathāgataṃ vyākārṣīt* || brahmasvaras tathāgata ānanda śirasāhvayaṃ tathāgataṃ vyākārṣīt* ||</p>
<p><a class="sc" id="10"></a>śirasāhvaye khu ānanda tathāgate puṣpāvatī nāma rājadhānī abhūṣī dvādaśa yojanāni āyāmena purastimena paścimena ca sapta yojanāni vistāreṇa dakṣiṇenottareṇa ca saptahi prākārehi parikṣiptā sauvarṇehi sauvarṇacchadanehi saptahi tālapaṅktīhi parikṣiptā citrā darśanīyā saptahi varṇehi pūrvavad yāvat suvarṇasya tālaskandhasya rūpyamayā patrā phalā ca || teṣāṃ khalu punar ānanda tālaskandhānāṃ vāteritānāṃ vātasaṃghaṭṭitānāṃ valgu manojñaḥ ghoṣo niścarati || ye punar ānanda <a class="sen" id="sen3.232"></a> tatra puṣpāvatyāṃ rājadhānyāṃ śuṇḍāmanuṣyāpeyā te tena tālapatraphalanirghoṣeṇa paṃcahi kāmaguṇehi samarpitā samanvaṃgībhūtā krīḍensuḥ pravicārayensuḥ || puṣpāvatī khalu punar ānanda rājadhānī saptahi vedikājālehi parikṣiptā citrā darśanīyā saptānāṃ varṇānāṃ indratapanārājadhānīvat* || tatra puṣpāvatyāṃ rājadhānyāṃ aśūnyā abhūṣi imehi evarūpehi śabdehi sayyathīdaṃ hastiśabdehi aśvaśabdehi rathaśabdehi pattiśabdehi bherīśabdehi paṇavaśabdehi śaṃkhaśabdehi veṇuśabdehi vīṇāśabdehi gītaśabdehi vāditaśabdehi aśnatha khādatha pibatha detha dānāni dharmaṃ caratha śramaṇabrāhmaṇeṣu bhadram astu vo ti śabdehi pūrṇā || tasyāṃ rājadhānyāṃ valayā nāma yaṣṭī abhūṣi citrā darśanīyā saptānāṃ varṇānāṃ suvarṇasya rūpyasya muktāyā vaiḍūryasya sphaṭikasya musāragalvasya lohitikāye | dvādaśa yojanāni udvedhena catvāri yojanāni abhiniveśaṃ ||</p>
<blockquote class="gatha">
<p><a class="sc" id="11"></a>idaṃ avocad bhagavān idaṃ vaditvā<br>
hy athāparaṃ etad uvāca śāstā |<br>
eteṣāṃ buddhāna paraṃparāye<br>
śirasāhvayo pacchimako abhūṣi ||</p>
<p><a class="sc" id="12"></a>mahānubhāvo ṛṣi saṃghanāyako<br>
vineti so koṭiśatāni sapta |<br>
puraskṛto śramaṇagaṇasya nāyako<br>
so prāviśat puṣpavatīṃ sunirmitāṃ ||</p>
</blockquote>
<p><a class="sc" id="13"></a>śirasāhvayo ānanda tathāgato nāgakulottamaṃ tathāgataṃ vyākārṣīt* || nāgakulottamas <a class="sen" id="sen3.233"></a> tathāgata ānanda kṣamottaraṃ tathāgataṃ vyākārṣīt* || kṣamottaras tathāgata ānanda nāgottamaṃ tathāgataṃ vyākārṣīt* || nāgottamas tathāgataḥ ānandāṃgottamaṃ tathāgataṃ vyākārṣīt* || aṃgottamas tathāgato vāsavaṃ tathāgataṃ vyākārṣīt* || vāsavas tathāgataś candrimaṃ tathāgataṃ vyākārṣīt* || candrimas tathāgata ānanda hetumantaṃ tathāgataṃ vyākārṣīt* || hetumantas tathāgato jinendraṃ tathāgataṃ vyākārṣīt* || jinendras tathāgato ānanda jāṃbunadaṃ tathāgataṃ vyākārṣīt* || jāmbunado ānanda tathāgatas tagaraśikhiṃ tathāgataṃ vyākārṣīt* || tagaraśikhir ānanda tathāgataḥ padumaṃ tathāgataṃ vyākārṣīt* || padumas tathāgataḥ kauṇḍiṇyagotraṃ tathāgataṃ vyākārṣīt* || kauṇḍinyagotro ānanda tathāgato kauṇḍinyagotram eva tathāgataṃ vyākārṣīt ||</p>
<blockquote class="gatha">
<p><a class="sc" id="14"></a>idaṃ avocad bhagavān idaṃ vaditvā<br>
hy athāparaṃ etad uvāca śāstā |<br>
eteṣāṃ buddhānāṃ paraṃparāye<br>
kauṇḍinyagotro paścimako abhūṣī ||</p>
<p><a class="sc" id="15"></a>trayo ime buddhaśatā udārā<br>
kauṇḍinyagotrā nāma abhūṣi sarve ||</p>
<p><a class="sc" id="16"></a>mahānubhāvā ṛṣisaṃghanāyakā<br>
ekatra kalpe upalāhvayasmiṃ |<br>
trayo trayo koṭiśatāni teṣāṃ<br>
mahāsaṃnipāto abhūṣi śrāvakāṇāṃ ||</p>
<p><a class="sc" id="17"></a><a class="sen" id="sen3.234"></a> trayo trayo varṣaśatā ca teṣāṃ<br>
āyuḥpramāṇaṃ abhu śrāvakāṇāṃ |<br>
treviṃśad varṣasahasrāṇi teṣāṃ<br>
saddharmo asthāsi parinirvṛtānāṃ ||</p>
</blockquote>
<p><a class="sc" id="18"></a>paścimako ānanda kauṇḍinyasagotro tathāgataḥ candanaṃ tathāgataṃ vyākārṣīt* || candano ānanda tathāgato virajaṃ tathāgataṃ vyākārṣīt || viraja ānanda tathāgato hiteṣiṃ tathāgataṃ vyākārṣīt* || hiteṣī ānanda tathāgataḥ supātraṃ tathāgataṃ vyākārṣīt* || supātre khalu punar ānanda tathāgate abhayapurā nāma rājadhānī abhūṣī dvādaśa yojanāni āyāmena sapta yojanāni vistareṇa dakṣiṇenottareṇa saptahi sauvarṇaprākārehi parikṣiptā saptahi tālapaṃktīhi citrāhi darśanīyāhi saptavarṇehi | puṣpāvatīrājadhānīvat sarvaprakārehi varṇanīyā || tatrāpi valayā nāma yaṣṭī citrā darśanīyā saptavarṇehi || supātra ānanda tathāgataḥ samyaksaṃbuddho dharmanetrīm avalokayanto paripūrṇakalpaśataṃ asthāsi || sa varuṇaṃ tathāgataṃ vyākārṣīt* ||</p>
<blockquote class="gatha">
<p><a class="sc" id="19"></a>idaṃ avocad bhagavān idaṃ vaditvā<br>
hy athāparaṃ etad uvāca śāstā |<br>
supātraśāstā paramahitānukampako<br>
saddharmanetrīm avalokayanto |<br>
asthāsi so kalpaśataṃ anūnakaṃ<br>
dvātriṃśat koṭīnayutā vinesi ||</p>
</blockquote>
<p><a class="sc" id="20"></a>abhayapurasmiṃ kṣemavaistārikaṃ prāvacanaṃ karitvā varuṇottamaṃ vyākārṣīt* || varuṇottamo <a class="sen" id="sen3.235"></a> ānanda tathāgato dhṛtarāṣṭraṃ tathāgataṃ vyākārṣīt* || dhṛtarāṣṭro ānanda tathāgato śveturāṣṭraṃ tathāgataṃ vyākārṣīt* || śveturāṣṭra ānanda tathāgataḥ śikhiṃ tathāgataṃ vyākārṣīt* || śikhī ānanda tathāgataḥ śikhiṃ eva tathāgataṃ vyākārṣīt* ||</p>
<blockquote class="gatha">
<p><a class="sc" id="21"></a>eteṣāṃ buddhānāṃ paraṃparāye<br>
dvāṣaṣṭi buddhā śikhināmasāhvayā |<br>
sarve abhūṣi padumasmiṃ kalpe<br>
mahānubhāvā arisaṃghasūdanā<br>
vinesi te śrāvakāṃ satpathā pṛthū ||</p>
</blockquote>
<p><a class="sc" id="22"></a>paścimaka ānanda tathāgato virūḍhakaṃ tathāgataṃ vyākārṣīt* || virūḍhakas tathāgataḥ sunetraṃ tathāgataṃ vyākārṣīt* || sunetras tathāgataḥ sujātaṃ tathāgataṃ vyākārṣīt* || sujāta ānanda tathāgata ekinā divasavāreṇa caturaśīti sahasranayutāni śrāvakāṇāṃ vinetvā tam eva divasaṃ parinirvṛto || tasya khalu punar ānanda tathāgatasya triṃśad varṣasaharāṇi saddharmo asthāsi ||</p>
<blockquote class="gatha">
<p><a class="sc" id="23"></a>idaṃ avocad bhagavān idaṃ vaditvā<br>
hy athāparaṃ etad uvāca śāstā | sujāto ānanda tathāgato utpalaṃ tathāgataṃ vyākārṣīt* ||</p>
</blockquote>
<p><a class="sc" id="24"></a>utpalas tathāgato brahmottamaṃ tathāgataṃ vyākārṣīt* || brahmottamo ānanda tathāgato sudarśanaṃ tathāgataṃ vyākārṣīt* || sudarśane ānanda khalu punaḥ tathāgate devapurā nāma rājadhānī abhūṣi dvādaśa yojanāny āyāmena sapta yojanāni vistāreṇa saptahi sauvarṇaprākārehi <a class="sen" id="sen3.236"></a> saptahi tālapaṃktīhi parikṣiptā abhūṣi citrāhi darśanīyāhi saptavarṇehi abhayapurā iva varṇanīyā ||</p>
<blockquote class="gatha">
<p><a class="sc" id="25"></a>eteṣāṃ buddhānāṃ paraṃparāye<br>
sudarśano paścimako abhūṣi |<br>
mahānubhāvo narasaṃghanāyako<br>
vinesi so koṭisatāni trīṇi |<br>
puraskṛto śramaṇagaṇasya nāyako<br>
so prāviśe devapurāṃ sunirmitāṃ ||</p>
</blockquote>
<p><a class="sc" id="26"></a>sudarśano ānanda tathāgato arthadarśaṃ tathāgataṃ vyākārṣīt* || arthadarśī ānanda tathāgato mūlaṃ tathāgataṃ vyākārṣīt* || mūlo ānanda tathāgato auṣaḍhiṃ tathāgataṃ vyākārṣīt* || auṣaḍho tathāgato ānanda hitaiṣin tathāgataṃ vyākārṣīt* || hitaiṣī ānanda tathāgato jāmbūnadaṃ tathāgataṃ vyākārṣīt* || jāmbūnadaṃ ānanda tathāgataḥ sālaṃ tathāgataṃ vyākārṣīt* || sāla ānanda tathāgata abhijitaṃ tathāgataṃ vyākārṣīt* || abhiji ānanda tathāgato jinavaruttamaṃ tathāgataṃ vyākārṣīt* || jinavaruttama ānanda tathāgataḥ samaṃtabhadraṃ tathāgataṃ vyākārṣīt* || samaṃtabhadra ānaṃda tathāgataḥ śaśivimalaṃ tathāgataṃ vyākārṣīt* || śaśivimalas tathāgataḥ pauṇḍrīkaṃ tathāgataṃ vyākārṣīt* || pauṇḍarīkas tathāgataś candrimaṃ tathāgataṃ vyākārṣīt* || candrimo ānanda tathāgato bhāvitātmaṃ tathāgataṃ vyākārṣīt* || bhāvitātmā tathāgato <a class="sen" id="sen3.237"></a> oghajaṃ tathāgataṃ vyākārṣīt* || oghajas tathāgato ānandābhayaṃ tathāgataṃ vyākārṣīt* || abhayas tathāgata ānanda svayaṃprabhaṃ tathāgataṃ vyākārṣīt* || svayaṃprabha ānanda tathāgato mahābalaṃ tathāgataṃ vyākārṣīt* || mahābalas tathāgata ādityaṃ tathāgataṃ vyākārṣīt* || ādityas tathāgataḥ pratāpavantaṃ tathāgataṃ vyākārṣīt* || pratāpavantas tathāgato hiteṣīṃ tathāgataṃ vyākārṣīt* || hiteṣī ānanda tathāgato dhvajottamaṃ tathāgataṃ vyākārṣīt* || dhavjottamas tathāgato dhvajadhvajaṃ tathāgataṃ vyākārṣīt* || dhvajadhvajas tathāgataḥ ketuṃ tathāgataṃ vyākārṣīt* || ketus tathāgataḥ ketūttamaṃ tathāgataṃ vyākārṣīt* || ketūttamas tathāgato asahyaṃ tathāgataṃ vyākārṣīt* || asahyas tathāgato jāmbūnadaṃ tathāgataṃ vyākārṣīt* || jāmbūnadas tathāgataḥ sālarājaṃ tathāgataṃ vyākārṣīt* || sālarājas tathāgato ānandākutobhayaṃ tathāgataṃ vyākārṣīt* || akutobhayaḥ tathāgataḥ nirmitaṃ tathāgataṃ vyākārṣīt* || nirmitas tathāgato upaśāntaṃ tathāgataṃ vyākārṣīt* || upaśāntas tathāgato jinendraṃ tathāgataṃ vyākārṣīt* || jinendra ānanda tathāgato jinendram eva tathāgataṃ vyākārṣīt* ||</p>
<blockquote class="gatha">
<p><a class="sc" id="27"></a>eteṣāṃ buddhānāṃ paraṃparāye<br>
jinendranāma paścimako abhūṣi |<br>
trayo ime buddhaśatā udārā<br>
jinendrā nāmena abhūṣi sarve ||</p>
<p><a class="sc" id="28"></a>mahānubhāvā ṛṣisaṃghanāyakāḥ<br>
ekasmiṃ kalpasmiṃ mahāyaśasmiṃ |<br>
trayastrayo koṭiśatāni teṣāṃ<br>
mahāsannipāto abhu nāyakānāṃ ||</p>
<p><a class="sc" id="29"></a><a class="sen" id="sen3.238"></a> trayastrayo varṣasahasrāṇi teṣāṃ<br>
āyuḥpramāṇaṃ abhu nāyakānāṃ |<br>
trayastriṃśad varṣasahasrāṇi teṣāṃ<br>
saddharmo asthāsi parinirvṛtānāṃ ||</p>
</blockquote>
<p><a class="sc" id="30"></a>paścimako jinendras tathāgataḥ sarvārthadarśinan tathāgataṃ vyākārṣīt* || sarvārthadarśī tathāgata ānanda dharmanetrīm avalokayanto kalpasahasraṃ loke asthā aśokaṃ ca tathāgataṃ vyākārṣīt* || aśoko tathāgato dhvajottamaṃ tathāgataṃ vyākārṣīt* || dhvajottamas tathāgato nyagrodharājaṃ tathāgataṃ vyākārṣīt* || nyagrodharājas tathāgato vipulayaśaṃ tathāgataṃ vyākārṣīt* || vipulayaśo ānanda tathāgato jayantaṃ tathāgataṃ vyākārṣīt* || jayanta ānanda tathāgataḥ śākyamuniṃ tathāgataṃ vyākārṣīt* || śākyamunismiṃ khalu punar ānanda tathāgate samyaksaṃbuddhe siṃhapurī nāma rājadhānī abhūṣi dvādaśa yojanāny āyāmena sapta yojanāni vistāreṇa saptahi suvarṇaprākārehi parikṣiptā saptahi tālapaṃktīhi citrāhi darśanīyāhi saptavarṇehi || pūrvavad indratapanā iva varṇanīyā | tatra siṃhapuryāṃ valayā nāma yaṣṭir abhūṣi | pūrvavad varṇanīyā ||</p>
<blockquote class="gatha">
<p><a class="sc" id="31"></a>eteṣāṃ buddhānāṃ paraṃparāye<br>
śākyamuniḥ paścimako abhūṣi |<br>
mahānubhāvo ṛṣisaṃghanāyako<br>
vinesi so koṭiśatāni trīṇi |<br>
puraskṛto śramaṇagaṇasya nāyako<br>
so prāviśe siṃhapurīṃ sunirmitāṃ ||</p>
</blockquote>
<p><a class="sc" id="32"></a><a class="sen" id="sen3.239"></a> śākyamunir ānanda tathāgataḥ sarvadayan tathāgataṃ vyākārṣīt* || sarvadayas tathāgata ānandātyuttamaṃ tathāgataṃ vyākārṣīt* || atyuttamas tathāgata uttaraṃ tathāgataṃ vyākārṣīt* || uttaras tathāgataḥ samitāvinaṃ tathāgataṃ vyākārṣīt* || samitāvī tathāgato dharmanetrīm avalokayanto paripūrṇaṃ kalpasahasraṃ loke asthāsi baladattaṃ ca tathāgataṃ vyākārṣīt* || baladattas tathāgato bhāgīrathaṃ tathāgataṃ vyākārṣīt* || bhāgīrathas tathāgato aṃgīrasaṃ tathāgataṃ vyākārṣīt* || aṃgīrasas tathāgato nāgottamaṃ tathāgataṃ vyākārṣīt* || nāgottamas tathāgato nāgabalaṃ tathāgataṃ vyākārṣīt* || nāgabalas tathāgataḥ puṣpaṃ tathāgataṃ vyākārṣīt* || puṣpas tathāgataḥ puṣputtaraṃ tathāgataṃ vyākārṣīt* || puṣputtaras tathāgato meruṃ tathāgataṃ vyākārṣīt* || merus tathāgato ratnāgniṃ tathāgataṃ vyākārṣīt* || ratanāgnis tathāgataḥ puṣpakṛtaṃ tathāgataṃ vyākārṣīt* || puṣpakṛtas tathāgataḥ dīpaṃkaraṃ tathāgataṃ vyākārṣīt* || dīpaṃkara ānanda tathāgate dīpavatī rājadhānī abhūṣī dvādaśa yojanāny āyāmena sapta yojanāni vistāreṇa saptahi sauvarṇaprākārehi saptahi tālapaṃktīhi citrāhi darśanīyāhi saptavarṇehi parikṣiptā | sarvaṃ pūrvavad varṇanīyaṃ ||</p>
<blockquote class="gatha">
<p><a class="sc" id="33"></a>eteṣāṃ buddhānāṃ paraṃparāye<br>
dīpaṃkaro paścimako abhūṣi |<br>
mahānubhāvo ṛṣisaṃghanāyako<br>
vinesi so śrāvakasahasrāṇi aśītiṃ |<br>
puraskṛto śramaṇagaṇasya nāyako<br>
so prāviśed dīpavatīṃ sunirmitāṃ ||</p>
</blockquote>
<p><a class="sc" id="34"></a><a class="sen" id="sen3.240"></a> dīpaṃkara ānanda tathāgato sarvābhibhuṃ tathāgataṃ vyākārṣīt* || sarvābhibhūs tathāgataḥ padumuttaraṃ tathāgataṃ vyākārṣīt* || padumuttaras tathāgato atyuccagāmiṃ tathāgataṃ vyākārṣīt* || atyuccagāmī tathāgato yaśottaraṃ tathāgataṃ vyākārṣīt* || yaśottaras tathāgataḥ śākyamuniṃ tathāgataṃ vyākārṣīt* || śākyamunis tathāgataḥ arthadarśiṃ tathāgataṃ vyākārṣīt* || arthadarśis tathāgatas tiṣyaṃ tathāgataṃ vyākārṣīt* || tiṣyas tathāgato puṣyaṃ tathāgataṃ vyākārṣīt* || puṣyas tathāgato vipaśyiṃ tathāgataṃ vyākārṣīt* || vipaśyī tathāgataḥ śikhinaṃ tathāgataṃ vyākārṣīt* || śikhī tathāgato viśvabhuvaṃ tathāgataṃ vyākārṣīt* || viśvabhūs tathāgataḥ krakucchandaṃ tathāgataṃ vyākārṣīt* || krakucchandas tathāgataḥ konākamuniṃ tathāgataṃ vyākārṣīt* || konākamunis tathāgataḥ kāśyapaṃ tathāgataṃ vyākārṣīt* || kāśyapas tathāgataḥ śākyamuniṃ tathāgataṃ vyākārṣīt* || śākyamunir ahaṃ tathāgataḥ maitreyaṃ tathāgataṃ vyākārṣīt* || maitreye khalu punar ānanda tathāgate ketumatī nāma rājadhānī abhūṣi dvādaśa yojanāni āyāmena sapta yojanāni vistāreṇa saptahi sauvarṇaprākārehi saptahi tālapaṃktīhi citrāhi darśanīyāhi saptavarṇehi parikṣiptā | sarvaṃ pūrvavad varṇanīyaṃ ||</p>
<blockquote class="gatha">
<p><a class="sc" id="35"></a>eteṣāṃ buddhānāṃ paaraṃparāye<br>
maitreyo paścimako bhaviṣyati |<br>
mahānubhāvo ṛṣisaṃghanāyako<br>
vineṣyati koṭiśatāni saptati |<br>
puraskṛto śramaṇagaṇasya nāyako<br>
pravekṣyati ketumatīṃ sunirmitāṃ ||</p>
<p><a class="sc" id="36"></a><a class="sen" id="sen3.241"></a> āvanditabuddhānāṃ ākhyātā puruṣadamyasārathināṃ |<br>
indradhvajāto yāva anāgato vāpi maitreyo ||</p>
<p><a class="sc" id="37"></a>śāstā ādityavat tapati pratapantaṃ tejasā puruṣasiṃhaṃ |<br>
pṛcchati aśokārāme ānando jinaṃ jitakleśaṃ ||</p>
<p><a class="sc" id="38"></a>adbhuta kīrti bhagavataḥ <span class="gap">+ + +</span> yaśo cādbhuto daśadiśāsu |<br>
kiṃ karmaṃ kari bhagavāṃ yena tapasi loke sadevake ||</p>
<p><a class="sc" id="39"></a>śrutvā ca so maharṣiḥ saṃśayaśalyānantakanirghātī |<br>
pratibhaṇati satvasāro ānandam asaṃgavacanāye ||</p>
<p><a class="sc" id="40"></a>ānanda śrūyatu me yādṛśam āropitaṃ kuśalamūlaṃ |<br>
buddhehi śrāvakehi ca tahiṃ tahiṃ saṃsarantena ||</p>
<p><a class="sc" id="41"></a>bodhiṃ abhiprārthayatā prārthayamānena acyutaṃ sthānaṃ ||</p>
<p><a class="sc" id="42"></a>sumahantā adhikārā mayā kṛtā hṛṣṭacittena ||</p>
<p><a class="sc" id="43"></a>dīpaṃkare ca buddhe sarvābhibhusmiṃ buddhe ānanda |<br>
padumottare ca buddhe atyuccasāhvaye <span class="gap">+ + +</span> ||</p>
<p><a class="sc" id="44"></a>yaśottarasmiṃ ca śākyasiṃhe ca arthadarśismiṃ tiṣye |<br>
puṣye cāpi naruttame vipaśyismiṃ cāpi saṃbuddhe ||</p>
<p><a class="sc" id="45"></a>śikhismiṃ pi krakucchande mahāprajñe konākamuni kāśyape |<br>
sumahantā adhikārā kṛtā mayā hṛṣṭacittena ||</p>
<p><a class="sc" id="46"></a><a class="sen" id="sen3.242"></a> ete mahānubhāvā anantā <span class="gap">+ + +</span> lokaviśrutā |<br>
udārā satkṛtā mayā tena prabhavāmi ānanda ||</p>
<p><a class="sc" id="47"></a>tena yaśo atuliyā ca kīrtī abhyudgatā daśadiśāsu |<br>
tena ahaṃ virocāmi sadevake sabrahmake loke ||</p>
<p><a class="sc" id="48"></a>śrutvāna ca so vacanaṃ avitathavacanasya lokanāthasya |<br>
ānandito hṛṣṭacitto ānando uttaraṃ pṛcchet* ||</p>
<p><a class="sc" id="49"></a>kevaciram atītā te saṃbuddhā enti lokasmi ucyatāṃ |<br>
kevaciraṃ asthāṃsu hitāya sarvasya lokasya ||</p>
<p><a class="sc" id="50"></a>evaṃ kanakaprakāśo hṛṣṭo saṃbuddho muditamānaso |<br>
cirakālam atyatītān kīrtayati maharṣiṇo buddhān* ||</p>
<p><a class="sc" id="51"></a>eṣa paramārthadarśī samatulyo samasamo ca buddhehi |<br>
darśayati prātihāryaṃ buddho tatha sarvabuddhehi ||</p>
<p><a class="sc" id="52"></a>buddhānām eṣa viṣayo acintiyo atuliyo asaṃkhyeyo |<br>
saṃhṛṣṭo smi bhagavaṃ śrutvā vacanaṃ amṛtakalpaṃ ||</p>
<p><a class="sc" id="53"></a>ananto adhigato artho sadevakabrahmakasya lokasya |<br>
buddhānāṃ eṣa viṣayo acintiyo eṣa anyehi ||</p>
<p><a class="sc" id="54"></a>eko śākyakumāro śākyasuto śākiyottamakulīno |<br>
śākyakulanaṃdijanano buddho tatha bodhayati lokaṃ ||</p>
<p><a class="sc" id="55"></a>dīpaṃkarasya atyaye paripūrṇa kalpakoṭī ānanda |<br>
<a class="sen" id="sen3.243"></a> sarvābhibhū daśabalo dīpāloke samutpadye ||</p>
<p><a class="sc" id="56"></a>astaṃgate ca tasmiṃ sarvābhibhunāyake <span class="gap">+ + +</span> |<br>
padumottaro daśabalo kalpaśatasahasre utpadye ||</p>
<p><a class="sc" id="57"></a>tasya parinirvṛtasya padumuttarasya sugatasya <span class="gap">+ + +</span> |<br>
atyuccagāmi bhagavāṃ kalpaśatasahasre utpadye ||</p>
<p><a class="sc" id="58"></a>atyuccagāmināthe parinirvṛte lokaviśrute purā vai |<br>
paṃcahi kalpaśatehi yaśottaro buddha utpadye ||</p>
<p><a class="sc" id="59"></a>nirvṛte yaśottarasmiṃ namondhakāre pranaṣṭe lokasmiṃ |<br>
śākyamuni buddhavīro kalpaśatena samutpadye ||</p>
<p><a class="sc" id="60"></a>nirvṛte śākyamunismiṃ saṃbuddhe arthadarśi upapadye |<br>
navanavate kalpasmiṃ ānanda imasmiṃ upapadye ||</p>
<p><a class="sc" id="61"></a>paṃcanavate ca kalpe tiṣyo upapadye lokapradyoto |<br>
dvānavate ca puṣyo nararṣabhaḥ loka utpadye ||</p>
<p><a class="sc" id="62"></a>ekūnanavate ca kalpe vipaśyī <span class="gap">+ + +</span> loke upapadye |<br>
triṃśe ca kalpe śikhī viśvabhūś caiva utpadye ||</p>
<p><a class="sc" id="63"></a>krakucchando mahāloko konākamunī ca kāśyapaśirī ca |<br>
aham eva cānanda utpanno bhadrakalpasmiṃ ||</p>
<p><a class="sc" id="64"></a>vyākṛto mayā mahātmā bhaviṣyati buddho anāgate dhvāne |<br>
maitreyo mahānubhāvo ānanda imasmiṃ kalpasmiṃ ||</p>
<p><a class="sc" id="65"></a>kalpam aśeṣaṃ bhagavāṃ dīpaṃkaro buddho loke asthāsi |<br>
sarvābhibhu ca kalpaṃ asthāsi hitāya lokasya ||</p>
<p><a class="sc" id="66"></a>pratipūrṇāṃ varṣakoṭiṃ padumottaro pi loke asthāsi |<br>
<a class="sen" id="sen3.244"></a> atyuccagāmi bhagavāṃ varṣaśatasahasram asthāsi ||</p>
<p><a class="sc" id="67"></a>yaśottaro navati varṣasahasrāṇi arthadarśī asthāsi |<br>
paṃcanavatiṃ ca tiṣyo dvānavatiṃ puṣya asthāsi ||</p>
<p><a class="sc" id="68"></a>aśīti varṣasaharāṇi buddhasya vipasyino purā āyuḥ |<br>
saptati varṣasahasrāṇi śikhīsya āyus tadā āsi ||</p>
<p><a class="sc" id="69"></a>ṣaṣṭiṃ ca viśvabhuvasya paṃcāśat krakucchandasya purāyuḥ |<br>
triṃśat konākamuner viṃśat punaḥ kāśyapaśirisya ||</p>
<p><a class="sc" id="70"></a>asmākam api ānanda etarahiṃ parīttaka asmiṃ loke |<br>
varṣaśatamātram eva āyuḥ śākyādhirājasya ||</p>
<p><a class="sc" id="71"></a>[eke asthāsu ṛddhīye eke asthānsu karmaṇā |<br>
ṛddhikarma sthapetvāna antarā parinirvṛtā ||</p>
<p><a class="sc" id="72"></a>ādityo va tapanto śaradasmiṃ udgato yathākāśe |<br>
yojanaśataṃ prabhāye dīpaṃkaro spharitvāsthāsi ||</p>
<p><a class="sc" id="73"></a>prabhāsayanto daśadiśaṃ dharmaṃ deśayaṃto dullabhotpādaṃ |<br>
lokān dīpeti tena dīpaṃkaro ti se sā saṃjñā ||</p>
<p><a class="sc" id="74"></a>sarvābhibhū daśabalo abhibhūya prāṇikoṭisahasrāṇi |<br>
amṛtapadasmiṃ vinesi tena se saṃjñā anabhibhūtā ||</p>
<p><a class="sc" id="75"></a>padumottaro puravare udyānagato sare abhiramanto |<br>
<a class="sen" id="sen3.245"></a> adarśi rathacakramātraṃ sarasmiṃ abhyudgataṃ padumaṃ ||</p>
<p><a class="sc" id="76"></a>so tatra abhiruhitva niṣīdi paryaṃkaṃ ābhuṃjitvā |<br>
sparśesi paṃcābhijñā milāyamāne mahāpadume ||</p>
<p><a class="sc" id="77"></a>paṃcābhijño bhūtva ṛddhiye vaihāyasam abhyudgamya |<br>
upaśritya bodhimūlaṃ daśabalo sarvajñatāṃ prāaptaḥ ||</p>
<p><a class="sc" id="78"></a>udgamya tālamātraṃ asthāsi atyuccagāmī bhagavāṃ |<br>
tena <span class="gap">+ + + + + +</span> atyuccasāhvayo ti saṃjñā ||</p>
<p><a class="sc" id="79"></a>vaistārikaṃ abhūṣi prāvacana <span class="gap">+ + +</span> adāntadamakasya |<br>
aparimitayaśo bhagavato tena yaśottaro ti abhu saṃjñā ||</p>
<p><a class="sc" id="80"></a>ṛddhasphītapuravarā niṣkramya śākiyo gautamagotro |<br>
apahāya ratnā sapta so śākyamunīti abhu saṃjñā ||</p>
<p><a class="sc" id="81"></a>arthasmiṃ arthadarśī arahatve vinesi śrāvakaśatāni |<br>
tena samajñā loke abhūṣi jina arthadarśīti ||</p>
<p><a class="sc" id="82"></a>tiṣyamahe vartante tiṣyo utpadye lokapradyotaḥ |<br>
tena samajñā loke timirāpanudasya tiṣyo ti ||</p>
<p><a class="sc" id="83"></a>puṣyamahe vartaṃte puṣyo utpadye lokapradyoto |<br>
tena samajñā loke nakṣatrasāhvayo sa puṣyo ti ||</p>
<p><a class="sc" id="84"></a>animiṣasamantacakṣurvipaśyī rūpāṇi paśyati anīryo |<br>
vipaśyīti viśuddhanayano tena vipaśyī abhūt saṃjñā ||</p>
<p><a class="sc" id="85"></a><a class="sen" id="sen3.246"></a> arthaṃ pi arthakarāṇi vidhīni anuśāsate pṛthivīpālo |<br>
tena <span class="gap">+ + +</span> bhagavato vipaśyīti abhu samajñā ||</p>
<p><a class="sc" id="86"></a>abhisaṃbudhyitva jino oloketi vipaśyī yaṃ lokaṃ |<br>
keśaridharmaṃ dṛṣṭvā tena vipaśyīti abhu saṃjñā ||</p>
<p><a class="sc" id="87"></a>yasyutpādā loke hutāsano va prajvalito samāruto |<br>
atiriva śikhī pradīpyate tena śikhīti abhu se saṃjñā ||</p>
<p><a class="sc" id="88"></a>utpanne ca jinendre devo tadā pravarṣati acchinna |<br>
dhārāhi tenudgamāsi ghoṣo viśvabhusya āsi saṃjñā ||</p>
<p><a class="sc" id="89"></a>krakucchandasya bhagavato konākamunisya kāśyapaśirisya |<br>
kulavaṃśāt prabhṛtāni mātāpitṛnāmadheyāni ||</p>
<p><a class="sc" id="90"></a>ādityagotro tejasvī ikṣvākukulasaṃbhavo |<br>
jātītaḥ kṣatriyo agro bhagavāṃ agrapudgalo ||</p>
<p><a class="sc" id="91"></a>ajite brāhmaṇakule anekaratnasaṃcaye |<br>
apahāya vipulāṃ kāmāṃ pravrajiṣyati brāhmaṇo ||</p>
<p><a class="sc" id="92"></a>ṛddhisphīte kule caiva sumatipratimaṇḍite |<br>
pṛthivīmaṇḍe maitreyo bhaviṣyati anāgate ||</p>
</blockquote>
<p><a class="sc" id="93"></a>prathamasmiṃ sannipāte ṣaṇṇavati koṭiyo bhaviṣyanti sarveṣām eva arhantānāṃ vaśibhūtānāṃ dhutarajānāṃ | dvitīye pi sannipāte caturnavati koṭiyo bhaviṣyanti <a class="sen" id="sen3.247"></a> sarveṣām arhantānāṃ vaśibhūtānāṃ dhutarajānāṃ | tṛtīyasmiṃ saṃnipāte dvānavati koṭiyo bhaviṣyanti sarveṣām arhatāṃ vaśibhūtānāṃ dhutarajānāṃ ||</p>
<blockquote class="gatha">
<p><a class="sc" id="94"></a>dīpaṃkaro mahāprājño jātīye āsi kṣatriyo |<br>
sarvābhibhū daśabalo so jātīye āsi brāhmaṇo ||</p>
<p><a class="sc" id="95"></a>padumuttaro daśabalo jātīye āsi kṣatriyo |<br>
atyuccagāmī bhagavāṃ jātīye āsi brāhmaṇo ||</p>
<p><a class="sc" id="96"></a>yaśottaro śākyamunir jātīye āsi kṣatriyo |<br>
arthadarśī ca tiṣyo ca puṣyo cāpi naruttamo |<br>
jātīye brāhmaṇā ete bhāvitātmā maharṣiṇo ||</p>
<p><a class="sc" id="97"></a>vipaśyī ca śikhī caiva viśvabhū caiva kṣatriyā |<br>
krakutsando konākamuni kāśyapaś cāpi brāhmaṇā ||</p>
<p><a class="sc" id="98"></a>śuddhodanasya rājño ikṣvākujasya putro māyāya |<br>
śākyakulanandijanano śākyo bhūt śākyasukumāro ||</p>
<p><a class="sc" id="99"></a>koṭīśataparivāro spharitva sasureśvaralokaṃ virajo |<br>
vimukto vimuktacitto maitreyo bhaviṣyati samajñā ||</p>
<p><a class="sc" id="100"></a>dvihim eva te kulehi utpadyanti narottamāḥ |<br>
kṣtriyakule ca prathamaṃ athavāpi brāhmaṇakule ||</p>
<p><a class="sc" id="101"></a>yadā hi agrā ākhyātā lokasmiṃ bhonti kṣatriyā |<br>
tadā kṣatriyakule buddhā utpadyanti narottamāḥ ||</p>
<p><a class="sc" id="102"></a><a class="sen" id="sen3.248"></a> yadā tu guṇasaṃkhyātā lokasmiṃ bhonti brāhmaṇāḥ |<br>
tadā brāhmaṇakule buddhā utpadyanti maharṣiṇaḥ ||</p>
<p><a class="sc" id="103"></a>caturmahāpathe dṛṣṭvā lokajyeṣṭhaṃ dīpaṃkaraṃ |<br>
jaṭilaṃ prastave hṛṣṭo bodhiṃ prarthento anuttarāṃ ||</p>
<p><a class="sc" id="104"></a>suvarṇapuṣpaṃ <span class="gap">+ + +</span> grahetvāna kṛtāṃjali |<br>
sarvābhibhuṃ okiresi bodhiṃ prārthento anuttarāṃ ||</p>
<p><a class="sc" id="105"></a>hemapiṇḍasaṃkāśāṃ puṣpāṃ grahetvā puṣpāṇa aṃjaliṃ |<br>
padumuttaraṃ cokire haṃ bodhiṃ prārthento anuttarāṃ ||</p>
<p><a class="sc" id="106"></a>atyuccagāmī bhagavāṃ lokasya anukampako |<br>
hiraṇyena okire haṃ bodhiṃ prārthento anuttarāṃ ||</p>
<p><a class="sc" id="107"></a>yaśottaraṃ mahābhāgaṃ bhikṣusaṃghapuraskṛtaṃ |<br>
upāsanena pratimāne bodhiṃ prārthento anuttarāṃ ||</p>
<p><a class="sc" id="108"></a>gaṃdhāṃ grahetvā <span class="gap">+ + +</span> surabhigaṃdhā mahārahāṃ |<br>
śākyamuniṃ okire haṃ bodhiṃ prārthento ’nuttarāṃ ||</p>
<p><a class="sc" id="109"></a>suvarṇarūpyavaiḍūryaṃ grahetvāna kṛtaṃjali |<br>
arthadarśiṃ okire haṃ bodhiṃ prārthento anuttarāṃ ||</p>
<p><a class="sc" id="110"></a>tiṣyaṃ cāhaṃ lokanāthaṃ saṃmukhā haṃ abhistave |<br>
pratyutpannaprayogena bodhiṃ prārthento nuttarāṃ ||</p>
<p><a class="sc" id="111"></a>puṣyaṃ cāhaṃ samāpanno saṃhṛṣṭo prāṃjalīkṛto |<br>
namasyamāno asthāsi bodhiṃ prārthento nuttarāṃ ||</p>
<p><a class="sc" id="112"></a><a class="sen" id="sen3.249"></a> vipaśyiṃ dṛṣṭvā āgataṃ pūrṇamāsī va candramaṃ |<br>
ajinaṃ prastare mārge bodhiṃ prārthento nuttarāṃ ||</p>
<p><a class="sc" id="113"></a>śikhinaṃ lokārthecaraṃ bhikṣusaṃghapuraskṛtaṃ |<br>
tarpesi khādyabhojyena bodhiṃ prārthento nuttarāṃ ||</p>
<p><a class="sc" id="114"></a>viśvabhuvaṃ ca mahārhehi cīvarehi saśrāvakaṃ |<br>
ācchādaye saṃprahṛṣṭo bodhiṃ prārthento anuttarāṃ ||</p>
<p><a class="sc" id="115"></a>trihi ca lokanāthehi brahmacaryaṃ care ahaṃ |<br>
kāśyapo māṃ viyākārṣī bodhiṃ prāpsyasi anuttarāṃ ||</p>
<p><a class="sc" id="116"></a>āpaṃcahi kṛtī yeva trīhi prārthayāmi nirvṛtiṃ |<br>
trīhi ca vāsito loke triṃśako ca vivartitaḥ ||</p>
<p><a class="sc" id="117"></a>ekanavatismiṃ kalpe yadā loke vivartito |<br>
atha anye bodhisatvo nava kalpāni saṃsare ||</p>
<p><a class="sc" id="118"></a>vīryakāyena sampanno prajñāpṛthusamāhito |<br>
nava kalpāni sthāyesi vīryeṇa puruṣottamaḥ ||</p>
<p><a class="sc" id="119"></a>vīryantu yantreti bodhiṃ ananyabhāṣitaṃ balaṃ |<br>
na ca vīryaṃ na praśastaṃ bodhyaṃgabalam indriyaṃ ||</p>
<p><a class="sc" id="120"></a>prahānadānada[masaṃya]mena samudāgacchanti narottamā |<br>
vivartamāne lokasmiṃ bhavanti puna puṃgavā ||</p>
<p><a class="sc" id="121"></a>te bodhiṃ kalpaśatena samudānenti narottamā |<br>
atha ekanavate kalpe saṃbuddho śākyapuṃgavo ||</p>
<p><a class="sc" id="122"></a><a class="sen" id="sen3.250"></a> dānaśīlaṃ parigṛhya bodhisatvā mahāyaśā |<br>
dānaṃ śīlaṃ ca prajñāṃ ca varṇayanti maharṣiṇāṃ ||</p>
<p><a class="sc" id="123"></a>buddhāna dānaṃ sugatena deśitaṃ<br>
anomanyāyena anomabuddhinā |<br>
tādṛśaṃ sugatam anusmaranto<br>
nirāmiṣāṃ ko na labheta prītiṃ ||</p>
</blockquote>
<p><a class="sc" id="124"></a>idam avocad bhagavāṃ sadevamanuṣyāsuraloko bhagavato bhāṣitam abhyanandat* ||</p>
<p class="endsection">samāptaṃ bahubuddhasūtraṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
