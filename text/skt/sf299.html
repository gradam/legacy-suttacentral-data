<!DOCTYPE html>
<html>
<head>
<meta charset="utf8">
<meta author="Based on the edition by Isshi Yamada">
<title></title>
</head>
<body><div id="text" lang="sa">
<div id="toc"></div>
<section class="sutta" id="sf297">
<article>
<hgroup>
<h1>Anityatāsūtra</h1>
</hgroup>
<p class="namo">om namaḥ sarvajñāya ||</p>
<p><a class="yam72" id="1"></a> <span class="evam">evam mayā śrutam</span>, ekasmin samaye bhagavān śrāvastyāṃ viharati sma <a class="as">31</a> jetavane ’nāthapiṇḍasyārāme mahatā bhikṣusaṃghena sārdham ardhatrayodaśabhir bhikṣuśataiḥ ||</p>
<p><a class="yam72" id="2"></a> tatra khalu bhagavān bhikṣūn āmantrayate sma | anityatā bhikṣavaḥ sarvasaṃskārā adhruvā anāsvāsikā vipariṇāmadharmānaḥ | yad yāvad bhikṣavaḥ sarvebhyaḥ saṃskārebhyo ’laṃ nirvetum alaṃ viraktum alaṃ vimoktuṃ ||</p>
<p><a class="yam72" id="3"></a> sarveṣām sattvānāṃ sarveṣāṃ bhūtānāṃ sarveṣāṃ prāṇinām āmaraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class="yam72" id="4"></a> ye ’pi te bhikṣavo gṛhapatayo mahāsālakulā brāhmaṇamahāsālakulā kṣatriyo mahāsālakulā āsāṃ mahādhanā mahābhogāḥ prabhūtamaṇimā niṣkamuktāvaiḍūryaśaṃkhaśilāpravālajātarūparajatavittopakaraṇāḥ prabhūtadhanadhānyakoṣṭhāgārasannicayāḥ prabhūtadāsidāsakarmakarapauruṣeyāḥ prabhūtamitrāmātyajñātisālohitās, teṣām api maraṇāntaṃ jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class="yam72" id="5"></a> ye ’pi te bhikṣavaḥ rājānaḥ kṣatriyāś ca mūrdhnābhiṣiktā jānapadaiśvaryāsthāmavīryam anuprāptā mahāntaṃ pṛthvīmaṇḍalam abhinirjityāvasanti, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ || <a class="as">32</a></p>
<p><a class="yam72" id="6"></a> ye ’pi te bhikṣava ṛṣayo vānaprasthāḥ pramuktaphalāhārāḥ pramuktaphalabhojinaḥ pramuktaphalena yāpanti, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class="yam72" id="7"></a> ye ’pi te bhikṣavaḥ kāmāvacarā devāś cāturmahārājikā devās trayastriṃśā devā yāmā devās tuṣitā devā nirmāṇaratayo devāḥ paranirmitavaśavartino devās, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class="yam72" id="8"></a> ye ’pi te bhikṣavo rūpino devāḥ, prathamadhyānalābhino brahmakāyikā brahmapurohitā brahmapārṣadyā mahābrahmāṇā, dvitīyadhyānalābhinaḥ parittaśubhā apramāṇaśubhā ābhāsvarās, tṛtīyadhyānalābhinaḥ parittaśubhā apramāṇaśubhāḥ śubhakṛtsnāś, caturthadhyānalābhino ’nabhrakāḥ puṇyaprasavā vṛhatphalā asaṃjñisattvā avṛhā <a class="as">33</a> atapāḥ sudarśāḥ sudarśanā akaniṣṭhāś ca devās, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class="yam72" id="9"></a> ye ’pi te bhikṣavo ’rūpino devā ākāśānantyāyatanopagā vijñānānantyāyatanopagā ākiṃcityāyatanopagā naivasaṃjñānāsaṃjñāyatanopagāś ca devāś ca, teṣām api maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ | traidhātukam idaṃ ||</p>
<p><a class="yam72" id="10"></a> ye ’pi te bhikṣavo ’rhantaḥ kṣīṇāśravā kṛtakṛtyāḥ kṛtakaraṇīyā apahṛtabhārā anuprāptasvakārthāḥ parikṣīṇabhavasaṃyojanāḥ samyagājñāsuvimuktacittāḥ sarvacetovasiparamapāramitāprāptās, teṣām api kāyā nikṣepaṇadharmāḥ ||</p>
<p><a class="yam72" id="11"></a> ye ’pi te bhikṣavaḥ pratyekabuddhāḥ khaḍgaviṣāṇakalpā ekam ātmānaṃ damanti ekam ātmānaṃ śamayanti ekam ātmānaṃ parinirvāpayanti, teṣām apy ayaṃ kāyo nikṣepaṇadharmaḥ ||</p>
<p><a class="yam72" id="12"></a> ye ’pi te bhikṣavas tathāgatā arhantaḥ samyaksaṃbuddhā daśabalabalinaḥ udārārṣabhāḥ samyaksiṃhanādanādinaś caturvaiśāradyaṃ, dharmārohaṇavaiśāradyaṃ sarvadharmadeśanāvaiśāradyaṃ nirvāṇamārgāvatāraṇavaiśāradyaṃ āśravajñānaprahāṇavaiśāradyaṃ, viśadādṛḍhanārāyaṇasaṃhatakāyās, <a class="as">34</a> teṣām apy ayam kāyo nikṣepaṇadharmaḥ ||</p>
<p><a class="yam72" id="13"></a> tadyathāpi nāma bhikṣavaḥ kumbhākārakṛtāni bhāṇḍā āmāni vā pakvāni vā bhedanaparyantāni bhedanaparyavasāny, evam eva bhikṣavaḥ sarveṣāṃ sattvānāṃ sarveṣāṃ bhūtānāṃ sarveṣāṃ prāṇināṃ maraṇāntaṃ hi jīvitaṃ maraṇaparyavasānaṃ nāsti jātasyāmaraṇaṃ ||</p>
<p><a class="yam72" id="14"></a> idam avocad bhagavān, idam uktvā sugato hy athāparāvocat śāstā |</p>
<blockquote class="gatha">
<p>anityā vata saṃskārā utpādavyayadharminaḥ |<br>
utpadya hi nirūdhyante teṣāṃ vyupaśamaḥ sukhaṃ ||</p>
<p>yathāhi kumbhakāreṇa mṛttikābhājanaṃ kṛtaṃ |<br>
sarvam bhedanaparyantaṃ sattvānāṃ jīvitaṃ tathā ||</p>
<p>yathā phalānāṃ pakvānāṃ śaśvat patanato bhayaṃ |<br>
tathā saṃskārajāḥ sattvānāṃ nityaṃ maraṇato bhayaṃ ||</p>
<p>sarve kṣayāntā nicayāḥ patanāntāḥ samucchrayāḥ |<br>
saṃyogāś ca viyogāntā maraṇāntaṃ hi jīvitaṃ || <a class="as">35</a></p>
</blockquote>
<p><a class="yam72" id="15"></a> idam avocad bhagavān āttamanas te ca bhiksavas te ca parṣado bhagavato bhāṣitam abhyanandan ||</p>
<p class="endsutta">ity āryānityatāsūtraṃ samāptaṃ ||</p>
</article>
<div id="metaarea">
<p>Based on the edition by Isshi <span class="author">Yamada</span>. <cite class="article">“Anityatāsūtra”</cite>, Journal of Indian and Buddhist Studies [= IBK], 20,2 (1972), pp. 996–1001 (30–35).</p>
<p>Input by Klaus Wille for <a href="http://fiindolo.sub.uni-goettingen.de/gretil/1_sanskr/4_rellit/buddh/anitysuu.htm"><span class="smallcaps">GRETIL</span></a>.</p>
<p>Based on two Sanskrit manuscripts:</p>
<p>A: The manuscript preserved in the Library of the Royal Asiatic Society, London.<br>
Hodgson Collection, Ms. No. 55 (H. 147).<br>
Folio Nos.60a2–62al.</p>
<p>B: The manuscript preserved in the Tokyo University Library, Tokyo.<br>
Kawaguchi and Takakusu Collection, Ms. No. 416.<br>
Folio Nos. 46a3–47b4.</p>
<p><em>Cf.</em> Chinese translation:<br>
Fu Shuo Chu Hsing Yu Wei Ching translated by Fa T’ien<br>
Taisho Tripiṭaka No. 758, Vol. 17, p. 600b3–c23.</p>
<p><em>Cf.</em> Tibetan translation:<br>
Mi rTag pa Ñid kyi mDo,<br>
Tibetan Tripiṭaka No. 976, Vol. 39, pp. 68–9,<br>
Su 165b3–67a2.</p>
<p>Note: All the verses used here are found in the Udānavarga (<cite class="book">Sanskrittexte aus den Turfanfunden X</cite>, herausgegeben von <span class="author">F. Bernhard</span>, Bd. I, Göttingen 1965), Anityavarga, verses Nos. 3, 12, 11 and 22.</p>
</div>
</section>
<a class="previous" href="/sf284/skt/">◀&nbsp;Veṇukātyāyanasagotrīsūtra&nbsp;(SF&nbsp;284)</a><a class="top" href="#">▲&nbsp;TOP</a>
</div>
</body>
</html>