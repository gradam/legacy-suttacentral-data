<!DOCTYPE html>
<html>
<head>
<meta charset="utf8">
<meta author="Based on the edition by F. Bernhard">
<title></title>
</head>
<body><div id="text" lang="sa">
<section class="sutta" id="uv8">
<article>
<div class="hgroup">
<p class="division">Udānavarga</p>
<h1>Vācavarga</h1>
</div>
<blockquote class="gatha">
<p><a class="uv" id="8.1"></a>abhūtavādī narakān upaiti<br>
yaś cānyad apy ācaratīha karma |<br>
ubhau hi tau pretya samau niruktau<br>
nihīnadharmau manujau paratra <span class="gatha-number">|| 1</span></p>
<p><a class="uv" id="8.2"></a>puruṣasya hi jātasya<br>
kuṭhārī jāyate mukhe |<br>
yayā chinatti hātmānaṃ<br>
vācā durbhāṣitaṃ vadan <span class="gatha-number">|| 2</span></p>
<p><a class="uv" id="8.3"></a>yo nindiyāṃ pra<span class="supplied2">śa</span>ṃ<span class="supplied2">sa</span>ti<br>
tān api nindati ye <span class="supplied2">p</span>r<span class="supplied2">a</span>śa<span class="supplied2">ṃ</span>siyāḥ |<br>
sa cinoti mukhena taṃ kaliṃ<br>
kalinā tena sukhaṃ na vindati <span class="gatha-number">|| 3</span></p>
<p><a class="uv" id="8.4"></a>alpamātro hy ayaṃ kalir<br>
ya ihākṣeṇa dhanaṃ parājayet |<br>
<span class="supplied2">a</span>yam atra mahattaraḥ kalir<br>
yaḥ sugateṣu manaḥ praduṣayet <span class="gatha-number">|| 4</span></p>
<p><a class="uv" id="8.5"></a>śataṃ sahasrāṇi nirarbudāni<br>
<span class="supplied2">ṣaṭt</span>ri<span class="supplied2">ṃśatiṃ pa</span>ñc<span class="supplied2">a</span> tathārbudāni |<br>
yān āryagarhī narakān upaiti<br>
vācaṃ manaś ca praṇidhāya pāpakaṃ <span class="gatha-number">|| 5</span></p>
<p><a class="uv" id="8.6"></a>asataṃ hi vadanti pāpacittā<br>
narakaṃ vardhayate vadhāya nityam |<br>
anavadyabalas titīkṣate<br>
tāṃ manaso hy āvilatāṃ vivarjayitvā <span class="gatha-number">|| 6</span></p>
<p><a class="uv" id="8.7"></a>yaḥ śāsanaṃ hy arhatām<br>
āryāṇāṃ dharmajīvinām<br>
pratikrośati durmedhā<br>
dṛṣṭiṃ nihśritya pāpikāṃ |<br>
phalaṃ kaṇṭakaveṇur vā<br>
phalaty ātmavadhāya saḥ <span class="gatha-number">|| 7</span></p>
<p><a class="uv" id="8.8"></a>kalyāṇikāṃ vimuñceta<br>
naiva muñceta pāpikāṃ |<br>
muktā kalyāṇikī śreyo<br>
muktā tapati pāpikā <span class="gatha-number">|| 8</span></p>
<p><a class="uv" id="8.9"></a>na ca mukte pramuñcet tāṃ<br>
muñcamano hi bādhyate |<br>
naivam āryāḥ pramuñcanti<br>
muktā bālair hi pāpikā <span class="gatha-number">|| 9</span></p>
<p><a class="uv" id="8.10"></a><a class="dp" id="dp363"></a>mukhena saṃyato bhikṣur<br>
mandabhāṣi hy anuddhataḥ |<br>
arthaṃ dharmaṃ ca deśayati<br>
madhuraṃ tasya bhāṣitam <span class="gatha-number">|| 10</span></p>
<p><a class="uv" id="8.11"></a>subhāṣitaṃ hy uttamam āhur āryā<br>
dharmaṃ vaden nadharmaṃ tad dvitīyaṃ |<br>
priyaṃ vaden nāpriyaṃ tat tṛtīya<span class="supplied">ṃ</span><br>
satyaṃ <span class="supplied2">vaden</span> <span class="supplied">nāsa</span><span class="supplied2">tyaṃ</span> tac caturtham <span class="gatha-number">|| 11</span></p>
<p><a class="uv" id="8.12"></a>tām eva vācaṃ bhāseta<br>
yayātmānaṃ na tāpayet |<br>
parāṃś ca na vihiṃseta<br>
sā hi vāk sādhu bhāṣitā <span class="gatha-number">|| 12</span></p>
<p><a class="uv" id="8.13"></a>priyodyam eva bhāṣeta<br>
yā hi vācābhinanditā |<br>
nādadāti yayā pāpaṃ<br>
bhāṣamāṇaḥ sadā priyam <span class="gatha-number">|| 13</span></p>
<p><a class="uv" id="8.14"></a>satyā syād amṛtā vācā<br>
satyavācā hy anuttarā |<br>
satyam arthe ca dharme ca<br>
vācam āhuḥ pratiṣṭhitām <span class="gatha-number">|| 14</span></p>
<p><a class="uv" id="8.15"></a>yāṃ buddho bhāṣate vācaṃ<br>
kṣemāṃ nirvāṇaprāptaye |<br>
duḥkhasyāntakriyāyuktāṃ<br>
sā hi vāk sādhu bhāṣitā <span class="gatha-number">|| 15</span><br></p>
</blockquote>
<p class="endsection">|| vācavargaḥ || ||</p>
</article>
<aside id="metaarea">
<p>Based on the edition by F. <span class="author">Bernhard</span>, <cite class="book">Udānavarga, Band I: Einleitung, Beschreibung der Handschriften, Textausgabe, Bibliographie</cite>, Göttingen (Abhandlungen der Akademie der Wissenschaften in Göttingen, philologisch-historische Klasse, 3. Folge, Sanskrittexte aus den Turfanfunden, 10.</p>
<p>Electronically prepared by J. Gippert and K. Kupfer, Frankfurt a|M, 1996–1998. <a href="http://titus.uni-frankfurt.de/texte/etcs/ind/aind/bskt/udanav/udanat.htm" target="_blank" class="small-caps">TITUS</a> version by Jost Gippert, Frankfurt a|M, 11.1. | 1.6. | 20.11. | 3.12.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
 
</div>
</body>
</html>