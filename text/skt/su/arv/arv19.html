<!DOCTYPE html>
<html>
<head>
<meta charset="utf8">
<meta author="Prof. N. H. Samtani">
<title></title>
</head>
<body>
<div id="text" lang="skt">
<section class="sutta" id="arv19">
<article>
<div class="hgroup">
<p class="division">Arthaviniścayasūtram</p>
<h1>19. Āryāṣṭāṅgo Mārgaḥ</h1>
</div>
<p>Tatra bhikṣavaḥ katama āryāṣṭāṅgo mārgaḥ?</p>
<p>Tad-yathā:</p>
<ol><li>Samyag-dṛṣṭiḥ |</li><li>samyak-saṁkalpaḥ |</li><li>samyag-vāk |</li><li>samyak-karmāntaḥ |</li><li>samyag-ājīvaḥ |</li><li>samyag-vyāyāmaḥ |</li><li>samyak-smṛtiḥ |</li><li>samyak-samādhiś-ca ||</li></ol>
<h2><span class="add">19.1 Samyag-Dṛṣṭiḥ</span></h2>
<p>Tatra bhikṣavaḥ samyag-dṛṣṭiḥ katamā?</p>
<p>Asty-ayaṁ lokaḥ, asti para-lokaḥ | asti mātā, asti pitā | asti dattam, asti hutam | asti iṣṭāniṣṭa-sukṛta-duṣkṛtānāṁ karmaṇāṁ phala-vipākaḥ | santi loke samyag-gatāḥ, samyak-pratipannā iti ||</p>
<p>Ayaṁ bhikṣavaḥ samyag-dṛṣṭiḥ, tad-viparītā micchā-dṛṣṭiḥ ||</p>
<h2><span class="add">19.2 Samyak-Saṁkalpaḥ</span></h2>
<p>Samyak-saṁkalpaḥ katamaḥ?</p>
<p>Buddhatvādi-pariṇāmitaṁ śīlaṁ dānaṁ ca | na cakravartty-ādi-pariṇāmitaṁ ||</p>
<p><span class="add">[Ayaṁ bhikṣavaḥ samyak-saṁkalpaḥ ||]</span></p>
<h2><span class="add">19.3 Samyag-Vāk</span></h2>
<p>Samyag vāk katamā?</p>
<p>Iha bhikṣavaḥ phāruṣyānṛta-paiśunya-sambhinnapralāpa-varjitā vak ||</p>
<p>Ayam-ucyate bhikṣavaḥ samyag-vāk ||</p>
<h2><span class="add">19.4 Samyak Karmāntaḥ</span></h2>
<p>Samyak karmāntaḥ katamaḥ?</p>
<p>Kāya-vāḍ-manasāṁ daśa-kuśaleṣu karma-patheṣu vyāpāraḥ ||</p>
<ol><li><p>Tatra kāyikaṁ tri-vidham:</p>
<p>prāṇātipātādattādāna-kāma-mithyācārād-viratiḥ ||</p></li>
<li><p>Vācikaṁ catur-vidhaṁ:</p>
<p>anṛta-paiśunya-phāruṣya-sambhinnapralāpād viratiḥ ||</p></li>
<li><p>Mānasaṁ trividham:</p>
<p>abhidhyāvyāpāda-mithyā-dṛṣṭabhyo viratiḥ ||</p></li></ol>
<ol><li><ol><li><p>Tatra prāṇātipātaḥ katamaḥ?</p>
<p>Prāṇī ca bhavati, prāṇi-saṁjño ca bhavati, vadhaka-cittaṁ cotpādayati | upakramaṁ ca karoti jīvitād vyaparopayati ||</p>
<p>Ayam-ucyate bhikṣavaḥ prāṇātipātaḥ ||</p>
<p>Anyatra pramādād-adṛṣṭād-vā aprāṇi-vadhaḥ ||</p>
<p><span class="add">Ayam-ucyate prāṇātipātaḥ ||</span></p></li>
<li><p>Tatrādattādānaṁ katamaḥ?</p>
<p>Steya-cittasya para-dravya-svīkaraṇam-adattādānam ||</p>
<p>Anyatra mātṛ-pitṛ-bhrātṛ-svajana-mitra-dravyasya | svalpasyānuparodhino grahaṇaṁ nādattādānam ||</p>
<p><span class="add">Ayam-ucyate adattādānaṁ ||</span></p></li>
<li><p>Tatra kāma-mithyācāraḥ katamaḥ?</p>
<p>Para-strīṇām-upabhogaḥ, bhartṛ-rāja-mātṛ-pitṛ-rakṣitānām-athavā | asthānāgamyādeśākāleṣu vipratipattiḥ ||</p>
<p>Ayam-ucyate kāma-mithyācāraḥ ||</p></li></ol>
<p>Kāyikam-etat tri-vidham ||</p></li>
<li><ol><li><p>Anṛtaṁ katamat?</p>
<p>Sākṣi-praśne yathā-bhūtād vitatha-vacanam-anṛtam | Anarhato vā arhann-asmīti, parihāsavarjam ||</p>
<p>Idam-ucyate anṛtam ||</p></li>
<li><p>Paiśunyaṁ katamat?</p>
<p>Abhūtena satyena vā bheda-karaṁ vacanaṁ, paiśunyam tat ||</p>
<p>Idam-ucyate paiśunyam ||</p></li>
<li><p>Tatra pāruṣyaṁ katamat?</p>
<p>Para-duḥkha-cikīrṣor-yad-aniṣṭa-vacana-śrāvaṇaṁ pāruṣyaṁ ||</p>
<p>Duḥkham-asya bhavaty-anayā buddhayā | yad-aniṣṭha-vacana-śrāvaṇaṁ kriyate tat-pāruṣyam ||</p>
<p>Idam-ucyate pārūṣyam ||</p></li>
<li><p>Sambhinnapralāpaḥ katamaḥ?</p>
<p>Tad-yathā:</p>
<p>Rāja-kathā, cora-kathā, yuddha-kathā | madya-kathā, dyūta-kathā, strī-kathā | ākhyāyika-kathā kathanaṁ vā ||</p>
<p>Ayam-ucyate saṁbhinnapralāpaḥ ||</p></li></ol>
<p>Vācikam-evac-catur-vidham ||</p></li>
<li><ol><li><p>Tatrābhidhyā katamā?</p>
<p>Para-dravya-svīkaraṇecchā abhidhyā | yān-yasya dravyāṇi tāni mama syur-iti ||</p>
<p>Iyam-ucyate ’bhidhyā ||</p></li>
<li><p>Tatra vyāpādaḥ katamaḥ?</p>
<p>Para-jīvita-vyaparopaṇāvac-chedana-pīḍādi-cintanam ||</p>
<p>Ayam-ucyate vyāpādaḥ ||</p></li>
<li><p>Tatra mithyā-dṛṣṭiḥ katamā?</p>
<p>Nāsty-ayaṁ lokaḥ, nāsti para-loka, iti pūrvavat ||</p>
<p><span class="add">Iyam-ucyate mithyā-dṛṣṭiḥ ||</span></p></li></ol>
<p><span class="add">[Etan-mānasaṁ tri-vidham ||]</span></p></li></ol>
<p><span class="add">Ayam-ucyate bhikṣavaḥ samyak-karmāntaḥ ||</span></p>
<h2><span class="add">19.5 Samyag-Ājīvaḥ</span></h2>
<p>Tatra samyag-ājīvaḥ katamaḥ?</p>
<p>Bhikṣus-tāvat</p>
<ol><li>kuhanā</li><li>lapanā</li><li>naimittikatvaṁ |</li><li>naiṣpeṣikatvaṁ</li><li>lābhena lābha-pratikāṁkṣā ca ||</li></ol>
<ol><li><p>Tatra kuhanā katamā?</p>
<p>Bhikṣur-dāna-patīḥ dṛṣṭvā, paryaṅkaṃ baddhvā | pathi śūnyāgāre vā niṣīdati:</p>
<p>Dhyāyī bhikṣur-ayam-arhann-iti lābha-satkāro me bhaviṣyati ||</p>
<p>Evam-ādikā kuhanety-ucyate ||</p></li>
<li><p>Tatra lapanā katamā?</p>
<p>Iha bhikṣur-lābha-satkāra-nimittam-eva:</p>
<p>Tvaṁ me mātā, tvaṁ me pitā, tvaṁ me bhāginī, tvaṁ me duhiteti | evam-anyānyapi priya-vacanāni bravīti ||</p>
<p>Evam-ādikā lapanety-ucyate ||</p></li>
<li><p>Tatra naimittikatvaṁ katamat?</p>
<p>Bhikṣus-tāvat piṇḍapātaṁ paribhujva asakṛd brūte:</p>
<p>Yādṛśo ’yaṁ piṇḍapātas-tādṛśo ’nyeṣūpāsaka-gṛheṣu na labhyate<span class="add">ti</span> ||</p>
<p>Alābha-satkāra-cittasya tu vadato ’doṣaḥ ||</p>
<p>Idam-ucyate naimittikatvam ||</p></li>
<li><p>Tatra naiṣpeṣikatvaṁ katamat?</p>
<p>Bhikṣus-tāvat yatra gṛhe piṇḍapātaṁ na labhate | dāpayitu-kāmaś-ca bhavati, tatra brūte:</p>
<p>Adāna-patayo hi nirayaṁ gacchanti | yūyam-apyadāna-patayo, vyaktaṁ niraya-gāmini iti ||</p>
<p>Naraka-bhaya-bhītāḥ piṇḍapātam-anuprayacchanti | taṁ ca labdhvā paribhuṅkte ||</p>
<p>Idam-ucyate naiṣpaṣikatvam ||</p></li>
<li><p>Tatra lābhena lābha-pratikāṅkṣā katamā?</p>
<p>Bhikṣus-tāvad-ātmīyena dhanena śobhanāni cīvarāṇi copakrīya upāsakebhyo darśayati:</p>
<p>Īdṛśāni vayaṁ vastrāṇi labhāmahe iti ||</p>
<p>Te lajjatā yāni vastrāṇi prayacchanti tāni paribhuṅkte ||</p>
<p>Iyam-ucyate bhikṣavo lābhena lābha-pratikāṅkṣā ||</p>
<p>Ayaṁ bhikṣavo mithyājīvaḥ, <span class="add">[asmād-viratir-iti samyag-ājīvaḥ ||]</span></p>
<p>Iha khalu bhikṣavaḥ upāsakasya mithyā-jīvaḥ:</p>
<p>Viṣa-vikrayaḥ, śastra-vikrayaḥ, sattva-vikrayaḥ | madya-vikrayaḥ, māṃsa-vikrayaḥ | apratyavekṣita-tila-sarṣapa-pīḍanaṁ mithyājīvaḥ | asmād-viratiḥ <span class="add">samyag-ājīvaḥ</span> ||</p></li></ol>
<p>Ayam-ucyate bhikṣavaḥ samyag-ājīvaḥ ||</p>
<h2><span class="add">19.6 Samyag-Vyāyāmaḥ</span></h2>
<p>Tatra samyag-vyāyāmaḥ katamaḥ?</p>
<p>Iha bhikṣavo ’bhivādana-vandana-pratyutthānāñjali-sāmīcī-karma karaṇīyam ||</p>
<p>Ayam-ucyate bhikṣavaḥ samyag-vyāyāmaḥ ||</p>
<h2><span class="add">19.7 Samyak-Smṛtiḥ</span></h2>
<p>Tatra bhikṣavaḥ samyak-smṛtiḥ katamā?</p>
<p>Iha khalu bhikṣavo <span class="add">[bhikṣuḥ]</span> striyaṁ dṛṣṭvā | utpanne rāge | bāhyādhyātmikayoḥ śarīrayor-aśubhākāreṇa yathā-bhūta-darśī bhavati | santy-asmin kāye:</p>
<p>Keśā, romāṇi, nakhā, dantā, rajo, malaṁ, tvak | māṁsam, asthi, snāyuḥ, śirā, vṛkkā | hṛdayaṁ, plīhā, klomakaḥ, āmāśayaḥ, pakvāśayaḥ, antrāṇi, antragūṇāḥ | audariyakaṁ, yakṛt, pūriṣam | aśru, svedaḥ, kheḍaḥ, siṅhāṇako, vasā, lasikā | majjā, medaḥ, pittaṁ, śleṣmā, pūyaṁ | śoṇitaṁ, mastakaṁ, mastaka-luṅgaḥ ||</p>
<p>uccāra-prasrāvaiḥ pūrṇaṁ nānā-prakārasyāśucir-iti ||</p>
<p>Iyam-ucyate bhikṣavaḥ samyak-smṛtiḥ ||</p>
<h2><span class="add">19.8 Samyak-Samādhiḥ</span></h2>
<p>Samyak-samādhiḥ katamaḥ?</p>
<p>Catvāri dhyānāni ||</p>
<ol><li>Iha <span class="add">[bhikṣavo]</span> bhikṣur-viviktaṁ kāmair-viviktaṁ | pāpakair-akuśalair-dharmaiḥ | savitarkaṁ savicāraṁ vivekajaṁ prīti-sukhaṁ | prathamaṁ dhyānam-upasaṁpadya viharati ||</li>
<li>Sa vitarka-vicārāṇāṁ vyupaśamād-adhyātma-saṁprasādāc-cetasa ekoti-bhāvād-avitarkam-avicāraṁ samādhijaṁ prīti-sukhaṁ | dvitīyaṁ dhyānam-upasaṁpadya viharati ||</li>
<li>Sa prīter-virāgād-upekṣako viharati | smṛtaḥ saṁprajānan, sukhaṁ ca kāyena pratisaṁvedayati | yat-tad-Āryā ācakṣate: Upekṣakaḥ smṛtimān sukha-vihārati | tṛtīyaṁ dhyānam-upasaṁpadya viharati ||</li>
<li>Sa sukhasya ca prahāṇād-duḥkhasya ca prahāṇāt | pūrvam-eva ca saumanasya-daurmanasyayor-astaṁgamād-aduḥkhāsukham-upekṣā-smṛti-pariśuddhaṁ | caturthaṁ dhyānam-upasaṁpadya viharati ||</li></ol>
<p>Imāni khalu bhikṣavaś-catvāri dhyānāni ||</p>
<p>Ayam-ucyate samyak-samādhiḥ ||</p>
<p>Ayaṁ bhikṣava āryāṣṭāṅgo mārgaḥ ||</p>
</article>
<aside id="metaarea">
<p>Reproduced by <span class="author">Ānandajoti Bhikkhu</span></p>
<p>Based on the edition by <span class="author">Prof. N. H. Samtani</span> in <cite class="book">The Arthaviniścaya-sūtra & its commentary (Nibandhana)</cite> (Patna, 1971), updated to include the corrections he printed in that work on pp. 180-181, most of which were also printed in his translation of the same, <cite class="book">Gathering the Meanings</cite> (Berkeley, 2002), on pp. 309-310.</p>
<p>Original translation with comments to be found at <a href="http://www.ancient-buddhist-texts.net/Texts-and-Translations/Arthaviniscaya/index.htm" target="_blank">http://www.ancient-buddhist-texts.net/</a>.</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
