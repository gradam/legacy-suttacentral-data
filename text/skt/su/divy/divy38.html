<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="divy38">
<article>
<div class="hgroup">
<p class="division">Divyāvadānam</p>
<h1>38. maitrakanyakāvadānam</h1>
</div>
<p>
<a class="vai59" id="493.001"></a> mātaryapakāriṇaḥ prāṇina ihaiva vyasanaprapātapātālāvalambino bhavantīti satatasamupajāyamānapremaprasādabahumānamānasaiḥ satpuruṣairmātaraḥ śuśrūṣaṇīyāḥ |<br>
<a class="vai59" id="493.003"></a> tadyathānuśrūyate—vikasitasitakumudendukundakusumāvalīguṇagaṇavibhūṣitaḥ pūrvajanmāntaropāttāprameyānavadyavipulasakalasambhāro dhanadasamānaratnāśrayaḥ svajanakṛpaṇavanīpakabhujyamānodāravibhavasāranicayo mitro nāma sārthavāho babhūva |<br>
<a class="vai59" id="493.007"></a> paropakāraikarasābhirāmā vibhūtayaḥ sphītatarā babhūvuḥ |<br>
<a class="vai59" id="493.009"></a> tasyāryasattvasya nabhasyarātre karā navendoḥ kumudāvadātāḥ (1)|<br>
<a class="vai59" id="493.011"></a> tṛṣṇānilaiḥ śokaśikhāpracaṇḍaiścittāni dagdhāni bahuprakāram |<br>
<a class="vai59" id="493.013"></a> āśāvatāṃ sapraṇayābhirāmairdānāmbuṣekaiḥ śamayāmbabhūva (2)|<br>
<a class="vai59" id="493.015"></a> dṛṣṭvā lokamimaṃ dhanakṣayabhayāt saṃtyaktadānotsavaṃ lokakleśapiśācikāvaśatayā saṃdūṣitādhyāśayam |<br>
<a class="vai59" id="493.017"></a> kāruṇyāt sa dadāvanāthakṛpaṇaklībāturebhyo dhanaṃ matvā ca prahatārṇavormicapalaṃ svaṃ jīvitaṃ bhūyasā (3)|<br>
<a class="vai59" id="493.019"></a> yeṣu vyāsajjacetā bhujagavaravadhūbhogabhīmeṣu labdhā gāhante pāpagartaṃ sphuṭadahanaśikhābhīmaparyantarandhram |<br>
<a class="vai59" id="493.021"></a> vātāghātapranṛttapravaranaravadhūnetrapakṣmāgralolāṃs tānarthānarthiduḥkhavyupaśamapaṭubhiḥ protsasarja pradānaiḥ (4)|<br>
<a class="vai59" id="493.023"></a> tasmāt putradhanatvāt putrābhilāṣiṇo yadā manorathaśatairasakṛdunmiṣitonmiṣitāḥ putraśriyaḥ prasahya sphītataravairabhārendhanavahninaiva vigatanikhilapratīkāradāruṇaprabhāvamahatā sukṛtāntalayaīkaparāyaṇāḥ kriyante sma, yadāsau lokapravādamātrayāpi panthānaṃ samavatīrya dhanadavaruṇakuberaśaṃkarajanārdanapitāmahādīn devatāviśeṣān putrārtham yācitumārebhe |<br>
<a class="vai59" id="493.027"></a> yasmin yasmiṃstanayasarasi svacchapūrṇāmbupūrṇe vane(jāte)vṛddhiḥ samuditamahāvaṃśalakṣmyambujasya |<br>
<a class="vai59" id="493.029"></a> tattattasya prabalavirasam yāti tīkṣṇāṃśumālaiḥ śoṣaṃ manye raviriva jalaṃ bhāgadheyārkabimbam (5)|
rudraṃ naikakapālaśekharadharaṃ cakrāyudhaṃ vajriṇaṃ sraṣṭāraṃ makaradhvajaṃ girisutāputraṃ mayūrāsanam |<a class="vai59" id="494.003"></a></p><p> gaṅgāśaṅkhadalāvadātasalilāṃstāṃstāṃśca devānasau putrārthī śaraṇam yayau bahu punardānaṃ dvijebhyo dadau (6)|<br>
<a class="vai59" id="494.005"></a> yadyajjano maṅgaladeśanābhirvratopavāsādhigataiśca duḥkhaiḥ |<br>
<a class="vai59" id="494.007"></a> putrārthasaṃsiddhinimagnabuddhirvikṣipya khedaṃ sa cakāra tāṃstān (7)|<br>
<a class="vai59" id="494.009"></a> evamanekaprakārakāyacetasorāyāsakāribhirapi vratopavāsamaṅgalairyadā naiva kadācit kāle ’sya putrā jīvino babhūvuḥ, tadainamativipule pragāḍhaśokāpagāmbhasi nimajjantaṃ kaścit sādhupuruṣo ’bravīt—<a class="vai59" id="494.012"></a> karmāṇyevāvalambanti dehināṃ sarvasampadaḥ |<br>
<a class="vai59" id="494.013"></a> bhūtānāṃ tuṅgaśṛṅgādvā vinipāto na bhūtaye (8)|<br>
<a class="vai59" id="494.014"></a> saṃkleśaṃ bahavaḥ prāptāḥ putratṛṣṇārtabuddhinā |<br>
<a class="vai59" id="494.015"></a> na ca te ’dyāpi jīvanti tatra kiṃ parikhidyase (9)|<br>
<a class="vai59" id="494.016"></a> karmāṇi nirmucya kathaṃ bhavebhyaḥ svargaukasastuṣṭivaśādiheyuḥ |<br>
<a class="vai59" id="494.018"></a> ye yairvinā nātmabhavaṃ labhante te tairvinā janma kathaṃ bhajeran (10)|<br>
<a class="vai59" id="494.020"></a> ye sāṃsārikanaikaduḥkhadahanajvālālatāliṅgitāste vāñchanti narāmaroragasukhaṃ prāyeṇa dānādibhiḥ |<br>
<a class="vai59" id="494.022"></a> tvaṃ kenāpi viḍambase jaḍamatiḥ putrāśayonmattako yastvaṃ dyāmadhigantumicchasi bṛhatsopānamālāśrayāt (12)|<br>
<a class="vai59" id="494.024"></a> vidhimaparamahaṃ te bodhayāmi prasiddhyai tvamapi ca kuru tāvat saṃprasiddhyai kadācit |<br>
<a class="vai59" id="494.026"></a> yadi bhavati sutaste kanyakānāma tasya sakalajanapade ’smin khyāpayasva prasiddhyā (13)|<br>
<a class="vai59" id="494.028"></a> atha tasya kālāntare gaganatalamaṃśumālīva svakiraṇanikarairvirājamānaṃ svavaṃśalakṣmīḥ putraṃ janayāmbabhūva |<br>
<a class="vai59" id="494.029"></a> sa ca—<a class="vai59" id="494.030"></a> nirvāntāmalahemaśailaśirasaḥ pracchedagauradyutiḥ saṃpūrṇāmalacandramaṇḍalasamacchatrorubhāsvacchirāḥ |<br>
 mattairāvaṇacārupuṣkarakaravyālambabāhudvayo bhinnendīvaraphullapatranicayaśyāmāruṇāntekṣaṇaḥ (14)|<br>
<a class="vai59" id="495.003"></a> bhūyaḥ kalpasahasrasaṃcitamahāpuṇyaprabhāvodbhavaiḥ pravyaktasphuritendracāparuciraiḥ prahlādibhirlakṣaṇaiḥ |<br>
<a class="vai59" id="495.005"></a> mūrtistasya rarāja cāruśikharāddhemam yathā bhūcyutaṃ prodgīrṇasvamayūkhajālajaṭilai ratnāṅkurairveṣṭitam (15)|<br>
<a class="vai59" id="495.007"></a> bhramaracamarapaṅktiśyāmakeśābhirāmaṃ samavipulalalāṭaṃ śrīmaduttuṅganāsam |<br>
<a class="vai59" id="495.009"></a> tanayamuditacetā maitrakanyābhidhānaṃ daśadivasapareṇa khyāpayāmāsa loke (16)|<br>
<a class="vai59" id="495.011"></a> śarīriṇāṃ vṛddhikaraiḥ samṛddhairviśeṣayuktairvividhānnapānaiḥ |<br>
<a class="vai59" id="495.013"></a> sudhāvadātaiḥ sphuṭacandrapādaiḥ payodhiveleva yayau samṛddhim (17)|<br>
<a class="vai59" id="495.015"></a> dhātrībhiḥ sa samunnītaḥ kṣīraiśca sarpimaṇḍakaiḥ |<br>
<a class="vai59" id="495.016"></a> pupoṣa sundaraṃ dehaṃ hradasthamiva paṅkajam (18)|<br>
<a class="vai59" id="495.017"></a> atha tasya pitā mitraḥ sārthavāho vaṇigjanaiḥ |<br>
<a class="vai59" id="495.018"></a> dravyairvahanamāropya jagāhe codadhiṃ mudā (19)|<br>
<a class="vai59" id="495.019"></a> timiṃgilakṣobhavivardhitormipayodadhau mīnavipannapātre |<br>
<a class="vai59" id="495.021"></a> pitaryatīte jananīṃ jagāda cakāra kiṃ karma pitā mameti (20)|<br>
<a class="vai59" id="495.023"></a> tato ’sya jananī pativiyogaśokaglapitahṛdayā cintāmāpede |<br>
<a class="vai59" id="495.024"></a> āśāpāśaśatākṛṣṭo vāraṇasyeva mṛtyaṃ na paśyati |<br>
<a class="vai59" id="495.025"></a> viṣayāsvādakṛpaṇo vāraṇasyeva bandhanam (21)|<br>
<a class="vai59" id="495.026"></a> yadyapi kathayiṣyāmi pitaram yānapātrikam |<br>
<a class="vai59" id="495.027"></a> eṣo ’pi mama mandāyā nāśameṣyati toyadhau (22)|<br>
<a class="vai59" id="495.028"></a> yāvaccāyaṃ janapadamimaṃ tasya vṛttiṃ na bhūtāṃ pṛcchatyasmai kathayati na vā sarva evaiṣa lokaḥ |<br>
<a class="vai59" id="495.030"></a> tāvadyuktaṃ mama sutamimaṃ mṛtyuvaktrāntarālaṃ nānāduḥkhavyasanagahanaṃ vyādhiṣaktaṃ niṣeddhum (23)|<br>
 paro ’pi yaḥ sādhujanānujuṣṭaṃ vihāya mārgaṃ śrayate vimārgam |<br>
<a class="vai59" id="496.003"></a> nivāraṇīyaḥ sa svamatājjanena prayatnataḥ kiṃ punareva putraḥ (24)|<br>
<a class="vai59" id="496.005"></a> tato jananī kathayāṃcakre—<a class="vai59" id="496.006"></a> putra aukarikatvena pitā te māmapūpuṣat |<br>
<a class="vai59" id="496.007"></a> yadyahaṃ sukhitā kāryā kārṣīraukāribhūṣaṇam (25)|<br>
<a class="vai59" id="496.008"></a> atha maitrakanyako bodhisattvo māturvacanaṃ kusumamālāmiva śirasā samabhivandya anyasminnahani aukarikāpaṇaṃ prasasāra |<br>
<a class="vai59" id="496.010"></a> puṇyasambhāramahatastasya sattvadayāvataḥ |<br>
<a class="vai59" id="496.011"></a> prathame ’hani saṃpannaṃ catuḥkārṣāpaṇaṃ dhanam (26)|<br>
<a class="vai59" id="496.012"></a> svagarbhasaṃdhāraṇaduḥkhitāyai dadau sa tasyai mudito jananyai |<br>
<a class="vai59" id="496.014"></a> dāridryaduḥkhavyasanacchidāyai dhanaṃ mahābhogaphalaprasūtyai (27)|<br>
<a class="vai59" id="496.016"></a> atha ye tasmin puravare ciraṃtanā aukarikāḥ, te tasya tāmabhivardhamānāṃ kriyavikrayalokamaviṣamavyavahāranītyā prakṛtipremapeśalatayā cāvarjitamanasastasmin mahāsattve vyavahārārthamāpatantamavalokya taṃ tasmātkarmaṇo vinivartanārthamāhuh—<a class="vai59" id="496.019"></a> gāndhikāpaṇikaḥ śreṣṭhī pitaitasmin pure purā |<br>
<a class="vai59" id="496.020"></a> sa tvaṃ tāṃ vṛttimujjhatvā śrayase ’nyāṃ kayā dhiyā (28)|<br>
<a class="vai59" id="496.021"></a> atha bodhisattvastāmāpi jīvikāmapahāya gāndhikāpaṇaṃ cakāra—<a class="vai59" id="496.022"></a> yasminneva dine cakre sa sādhurgāndhikāpaṇam |<br>
<a class="vai59" id="496.023"></a> kārṣāpaṇāṣṭakaṃ tasya tasminnevopapadyate (29)|<br>
<a class="vai59" id="496.024"></a> tamapi mātre pratipāditavān |<br>
 atha gāndhikāpaṇikāḥ puruṣāḥ sametyāgatya ca taṃ mahāsattvaṃ vicchandayāmāsuh—<a class="vai59" id="496.026"></a> gāndhāpaṇaṃ klībajanābhipannaṃ pitā na vai mādya pure(?) cakāra |<br>
<a class="vai59" id="496.028"></a> tatraiva hairaṇyikatāṃ sa kṛtvā dhanāni bhūyāṃsi samāpa sādho (30)|<br>
<a class="vai59" id="496.030"></a> atha maitrakanyako bodhisattvastāmapi jīvikāmapahāya hairaṇyikāpaṇaṃ cakrāra |<br>
<a class="vai59" id="496.031"></a> tayāpi tasmin vyavahāranītyā hairaṇyikāṃstānabhibhūya sarvān |<br>
 lebhe dine sa prathame mahārhaḥ kārṣāpaṇān ṣoḍaśa tān dadau ca (31)|<br>
<a class="vai59" id="497.003"></a> dine dvitīye dvātriṃśat kārṣāpaṇamupārjya saḥ |<br>
<a class="vai59" id="497.004"></a> dakṣiṇīyaviśeṣāyai mātre tānapi dattavān (32)|<br>
<a class="vai59" id="497.005"></a> atha hairaṇyikāpaṇikāḥ puruṣā sametyāgatya ca taṃ tasmātkarmaṇo vinivartanārthamāhuh—<a class="vai59" id="497.006"></a> śaraccandrāṃśudhavale labdhvā janma kule katham |<br>
<a class="vai59" id="497.007"></a> kṛpaṇāṃ jīvikāhetorvṛttimāśrayate bhavān (33)|<br>
<a class="vai59" id="497.008"></a> prabhañjanoddhūtaśikhākarāle hutāśane visphuritasphuliṅge |<br>
<a class="vai59" id="497.010"></a> vivartitaṃ ślāghyamatīva puṃsāṃ na tu svavṛtteścyavanaṃ pravṛttam (34)|<br>
<a class="vai59" id="497.012"></a> mahoragāśvāsavighūrṇitograistaraṃgabhaṅgairviṣamaṃ payodhim |<br>
<a class="vai59" id="497.014"></a> agādhapātālavilagnamūlaṃ pitā vigāhyārjitavān dhanaṃ te (35)|<br>
<a class="vai59" id="497.016"></a> yadāśritaṃ karma janānuvarjinā tvayā vidagdhena dhanepsunādhunā |<br>
<a class="vai59" id="497.018"></a> kathaṃ na saṃprāpsyasi bhāgyasampadaṃ piturvyatīte ’pi viśālinīṃ śriyam (36)|<br>
<a class="vai59" id="497.020"></a> vitteśvaro ’pyarthavibhūtivistarair nāśāṃ sadarthāṃ vibabhāra yasya |<br>
<a class="vai59" id="497.022"></a> tasyā mahendrāmalatulyakīrteḥ sūnuḥ kathaṃ tvaṃ na bibharṣi lajjām (37)|<br>
<a class="vai59" id="497.024"></a> ye mṛtyuṃ gaṇayanti naiva vipadi grāsaṃ bhajante ’nagha gehe bandhuṣu sūnuṣu vyapagatasnehātmanodyoginaḥ |<br>
<a class="vai59" id="497.026"></a> ye nītvā jaladhīnagādhasalilānāvartabhīmān budhāḥ prāpyārthān gajadantabhaṅgasitayāsinvanta kīrtyā jagat (38)|<br>
<a class="vai59" id="497.028"></a> atha maitrakanyako bodhisattvastebhyo ’pi tathānuguṇinīṃ kathāmavadhārya samudrāvataraṇakṛtavyavasāyo mātaramupasṛtyovāca—amba, sārthavāhaḥ kilāsmākaṃ pitā purā |<br>
<a class="vai59" id="497.029"></a> tadanujñāṃ prayaccha, yadahamapi mahāsamudramavatariṣyāmīti |<br>
<a class="vai59" id="497.030"></a> sā pūrvameva bhartṛmaraṇaduḥkhena vigatajīvitāśā svasya tanayasya tenāsamlakṣitadāruṇena viyogaśokaśastreṇa bhṛśataraṃ pravidāryamāṇahṛdayeva svatanayamāha—<a class="vai59" id="497.032"></a> vatsa kena tavākhyātaṃ vinākāraṇaśatrunā |<br>
<a class="vai59" id="497.033"></a> jīvitaṃ kasya te ’niṣṭaṃ tvayā krīḍāṃ karoti kaḥ (39)|<br>
 daivāt kathaṃcitsamprāptaṃ cakṣurekaṃ tvamadya me |<br>
<a class="vai59" id="498.002"></a> putrakleśābhāginyā mṛtyunā hriyase ’dhunā (40)|<br>
<a class="vai59" id="498.003"></a> na yāvadevaṃ mama duḥkhaśalyaṃ prayāti nāśaṃ pravidārya śokam |<br>
<a class="vai59" id="498.005"></a> kathaṃ nu tasyopari me dvitīyaṃ nipātyate pāpamayairamitraiḥ (41)|<br>
<a class="vai59" id="498.007"></a> yeṣāṃ ceto vividhavirasāyāsaduḥkhāprakampyam yaiḥ saṃtyaktaṃ kṛpaṇahṛdayairjīvitaṃ bhogalubdhaiḥ |<br>
<a class="vai59" id="498.009"></a> te saṃtyaktvā nayanagalitāśrupravāhārdravaktrān bandhūnajñā makaranilaye mṛtyave yānti nāśam (42)|<br>
<a class="vai59" id="498.011"></a> tanmāmanāthāṃ pratipālanīyāṃ tvajjīvitāśaikanibandhajīvām |<br>
<a class="vai59" id="498.013"></a> saṃtyajya yātuṃ kathamudyamaste mā sā kathā mā nu vaco madīyam(?) (43)|<br>
<a class="vai59" id="498.015"></a> svaprāṇasaṃdehakarīmavasthāṃ praviśya naikāntasukhaṃ prasādhyam |<br>
<a class="vai59" id="498.017"></a> saṃpattayo yena vaṇigjanasya tato ’hamevaṃ suta vārayāmi (44)|<br>
<a class="vai59" id="498.019"></a> sa tasyā hitārthaṃ madhurāṇyapi vacanakusumāni tṛṇamivāvadhūya sapragalbhatayā samavalambitavikatthāśobhaṃ kiṃcidīdṛśaṃ pratyāha—<a class="vai59" id="498.021"></a> varaṃ naiva tu jāyeran ye jātā nirdhanā janāḥ |<br>
<a class="vai59" id="498.022"></a> jātasya yadi duḥkhāni varaṃ mṛtyur na jīvitam (45)|<br>
<a class="vai59" id="498.023"></a> āśayā gṛhamāgatya dīnadīnāstapasvinaḥ |<br>
<a class="vai59" id="498.024"></a> arthino mama pāpasya yānti niḥśvasya durmanāḥ (46)|<br>
<a class="vai59" id="498.025"></a> ye śaktihīnā vibhavārjanādau te dehino duḥkhaśataṃ sahante |<br>
<a class="vai59" id="498.027"></a> lokaṃ punarduḥkhaśatopataptaṃ draṣṭaṃ na śaknomi cirāyamāṇaḥ (47)|<br>
<a class="vai59" id="498.029"></a> tasmādvilaṅghāmi vacastvadīyam yāsyāmi taṃ tvaṃ prajahīhi śokam |<br>
<a class="vai59" id="498.031"></a> tatraiva yāyāṃ nidhanaṃ samudre chinnaṃ mayā vā vyasanaṃ janasya (48)|<br>
 atha maitrakanyako bodhisattvo mātaramapramāṇīkṛtya nirgatya gṛhādvārāṇasyāṃ puryāmātmānaṃ sārthavāhamityuddhoṣayāmāsa |<br>
<a class="vai59" id="499.003"></a> asyāmeva purā puraṃdarapurīpratispardhipuryāṃ vaṇik mitro nāma babhūva yatsuranaraprakhyātakīrtidhvajaḥ |<br>
<a class="vai59" id="499.005"></a> putrastasya mahāsamudramacirādyāsyatyamuṣmindine yātum ye vaṇijaḥ kṛtopakaraṇāste santu sajjā iti (49)|<br>
<a class="vai59" id="499.007"></a> atha maitrakanyako bodhisattvo vividhopakaraṇasambhārasādhanānāṃ samāgṛhītapuṇyāhaprasthānabhadrāṇāmupahṛtamaṅgalavividhānāṃ vaṇijāṃ pañcabhiḥ śataiḥ kṛtaparivāraḥ prasasāra |<br>
<a class="vai59" id="499.008"></a> mātā cainaṃ gacchatīti śrutvāha—mamaikaputraka, kva yāsyasīti karuṇakaruṇākranditamātraparāyāṇā komalavimalakamaladalavilāsālasābhyāṃ pāṇikamalābhyāṃ rucirakanakaghaṭitaghaṭavikaṭapayodharavarorubhāsuramuraḥ pragāḍhamabhitāḍayati |<br>
<a class="vai59" id="499.011"></a> bāṣpasaliladhārāparamparodbhavoparudhyamānakaṇṭhī anilabalākulitagalitasajalajaladapaṭalāvalīmalinakeśapāśā satvaratvaramabhigamya maitrakanyakasya bodhisattvasya pādayoḥ pariṣvajyaivamāha—mā māṃ putraka parityajaya yāsīti |<br>
<a class="vai59" id="499.014"></a> anartharāgagrahamūḍhabuddhayo narā hi paśyanti na kevalaṃ hitam |<br>
<a class="vai59" id="499.016"></a> satāṃ hitādhānavidhānacetasāṃ giro ’pi śṛṇvanti na bhūtavādinām (50)|<br>
<a class="vai59" id="499.018"></a> maitrakanyako ’pi dharaṇi<span class="supplied">tala</span>niṃnāṃ mātaraṃ śokavaśyāṃ śirasi kupitacittaḥ pādavajreṇa hatvā |<br>
<a class="vai59" id="499.021"></a> muhurupacitaśokaḥ karmaṇā preryamāṇas tvaritamatirabhūt saṃprayātuṃ vaṇigbhiḥ (51)|<br>
<a class="vai59" id="499.023"></a> tataḥ sā mātā samutthāyāha—putraka, <a class="vai59" id="499.024"></a> mayi gamananivṛttiṃ kartumatyudyatāyām yadupacitamapuṇyaṃ macchirastāḍanātte |<br>
<a class="vai59" id="499.026"></a> vyasanaphalamanantaṃ mā tu bhūt karmaṇo ’sya punarapi guruvākyaṃ mātigāḥ svapnato ’pi (52)|<br>
<a class="vai59" id="499.028"></a> atha maitrakanyako bodhisattvo vividhavihārāyatanaparvatopavanagahvarasarittaḍāgārāmaramaṇīyatarānanekanagaranigamarkaṭagrāmādīnanuvicaran krameṇa samudratīraṃ saṃprāpya sajjīkṛtayānapātro bhujagapativadanavisṛtaśvasanacapalabalavilulitavipulavimalasalilamaruṇataruṇakiraṇanikararucirapadmarāgapuñjaprabhārāgarañjitormimālājalamasurasvarasamasuraparasureśvarakarodarasphuritahutavahaśikhāvalīkarālavajrapatanabhayanilīnadharaṇīdharaśikharaparāhatajaloddhatottuṅgataraṃgabhaṅgaraudraṃ samudramavatatāra |<br>
 mahāanilotkṣiptataraṃgabhaṅgaiḥ samullasadbhiḥ khamivotpatantam |<br>
<a class="vai59" id="500.003"></a> saritsahasrāmburayapravāhairbhujairvilāsairiva gṛhyamāṇam (53)|<br>
<a class="vai59" id="500.005"></a> prakṣubdhaśīrṣoragabhīmabhogavyāvartitodvartitatoyarāśim |<br>
<a class="vai59" id="500.007"></a> tanmūrdhni ratnodgataraśmipuñjaṃ jvālākalāpocchruritormicakram (54)|<br>
<a class="vai59" id="500.009"></a> ahipativadanādvimuktatīvrajvalitaviṣānaladāhabhīmaśaṅkham |<br>
<a class="vai59" id="500.011"></a> timinakhakuliśāgradāritādriṃ tadacalapādahatāmbumīnavṛndam (55)|<br>
<a class="vai59" id="500.013"></a> tuṅgataraṃgasamudgatatīraṃ tīranilīnakalasvanahaṃsam |<br>
<a class="vai59" id="500.015"></a> haṃsanakhakṣatadāruṇamīnaṃ mīnavivartitakampitavelam (56)|<br>
<a class="vai59" id="500.017"></a> ratnalatāvṛtabhāsuraśaṅkhaṃ śaṅkhasitendugabhastivivṛddham |<br>
<a class="vai59" id="500.019"></a> vṛddhabhujaṃgamahābhavaraudraṃ raudramahāmakarāhatacakram (57)|<br>
<a class="vai59" id="500.021"></a> khagapatisavilāsapāṇivajraṃ prahatavipāṭitadṛṣṭimūlarandhram |<br>
<a class="vai59" id="500.023"></a> pramuditajaladantidantakoṭipramathitanaikavilāsakalpavṛkṣam (58)|<br>
<a class="vai59" id="500.025"></a> tadeva sa saṃlakṣya tīraparyantarekhaṃ prakaṭavikaṭārtagartodarabhramadbhramitajhaṣabhujagakulamaṇḍalaṃ naikavicitrādbhutāścaryamatiśayamambhasāmālayamatikrāmatastasya dharaṇīdharaśikharavipulātmabhāvasya makarakaripatervivartamānasya samutthitairurvīdharākāradāruṇaiḥ pramuktakalakalārāvaraudrairmahadbhiḥ salilanivahairutpīḍyamānaṃ tadyānapātraṃ maraṇabhayaviṣādabhraśyamānagātrairdīnaruditākranditamātraparāyaṇaiḥ samyānapātrakaiḥ saha sahaiva salilanidheradhaḥ praveṣṭumārabdham |<br>
<a class="vai59" id="500.030"></a> urvīdharākārataraṃgatuṅgairugrairyugāntānilacaṇḍavegaiḥ |<br>
<a class="vai59" id="500.032"></a> tadyānapātraṃ jaladherjalaughairāsphālyamānaṃ vidadāra madhye (59)|<br>
 daṃṣṭrākarāle jhaṣavavaktrarandhre kaścinmamārārtaravastapasvī |<br>
<a class="vai59" id="501.003"></a> kecijjalodgāraniruddhakaṇṭhā jagmur nirucchvāsagirā vyasutvam (60)|<br>
<a class="vai59" id="501.005"></a> gatvāpi kecitphalakairmahadbhirambhonidhestīramavekṣamāṇāḥ |<br>
<a class="vai59" id="501.007"></a> dūrāmbusaṃtānapariśramārtāstrāsākulā nedurudīrṇanādāḥ (61)|<br>
<a class="vai59" id="501.009"></a> atha maitrakanyako bodhisattvastena mahatā vyasanopanipātenāpyanāpatitabhayaviṣādadainyāyāsamanāḥ samavalambya mahaddhairyaparākramaṃ sasambhramaṃ phalakamādāya prasasāra |<br>
<a class="vai59" id="501.010"></a> tato ’sau samapavanagamanajavajanitasavilāsagatibhiḥ salilaplavairitastataḥ samākṣipyamāṇo nirāhāratayā ca parimlāyamānanayanavadanakamalaścānyairbahubhirahorātrairyathākathaṃcittasya durvagāhasalilasya mahārṇavasya dakṣiṇaṃ tīradeśamāsasāda |<br>
<a class="vai59" id="501.014"></a> tīrtvā tamambhonidhimapragādhamāsādya tīraṃ phalakaṃ mumoca |<br>
<a class="vai59" id="501.016"></a> saṃsmṛtya māturvacanaṃ sa pāṇā vyāsajya mūrdhānamidaṃ jagāda (62)|<br>
<a class="vai59" id="501.018"></a> śṛṇvanti ye nātmahitaṃ gurūṇāṃ vākyaṃ hitārthodayakāryabhadram |<br>
<a class="vai59" id="501.020"></a> teṣāmimāni vyasanāni puṃsāmāvāhayanti prabhavanti mūrdhni (63)|<br>
<a class="vai59" id="501.022"></a> taireva naikavyasanapradasya toyendubimbasthitabhaṅgurasya |<br>
<a class="vai59" id="501.024"></a> prāptaṃ phalaṃ janmataroḥ sudhībhirye mānayantīha giro gurūṇām (64)|<br>
<a class="vai59" id="501.026"></a> māturhitāyaiva sadodyatāyāḥ prollaṅghya vākyaṃ mama duṣkṛtasya |<br>
<a class="vai59" id="501.028"></a> puṣpam yadīdṛgbharapāpadāruṇaṃ prāntaṃ gamiṣyāmi kadā phalasya (65)|<br>
<a class="vai59" id="501.030"></a> hutavahahatalekhātyantaparyantaraudraṃ gamanapatitamugraṃ vismayātyantavajram |<br>
<a class="vai59" id="501.032"></a> guruśirasi dadhānaḥ pādavajraṃ khalo ’haṃ kathamavanividāryaśvabhrarandhre na lagnaḥ (66)|<br>
 ye santo hitavādināṃ sphuṭadhiyāṃ saṃpādayante giriḥ śreyaste samavāpnuvanti niyataṃ kravyādapuryām yathā |<br>
<a class="vai59" id="502.003"></a> ye tūtsṛjya mahārthasāradayitāṃ vācaṃ śrayante ’nyathā dustāre vyasanodadhau nipatintāḥ śocanti te ’ham yathā (67)|<br>
<a class="vai59" id="502.005"></a> tato ’sau krameṇa khadiravarasaralaniculabakulatamālatālanālikeradrumavanagahanaṃ pravaravāraṇavarāhacamaraśarabhaśambaramahiṣaviṣāṇakarṣaṇapatitamathitavividhamālulatājāladuḥsaṃcaraṃ kvacitkṣubhitakesarininādabhayacakitavanacarakulākīrṇacaraṇaṃ kathaṃcidapi śabaramanujajanacaraṇākṣuṇṇaparyantamanucaran kvacit sthitvaivamāha—<a class="vai59" id="502.009"></a> ete dāḍimapuṣpalohitamukhāḥ pronmuktakolāhalā hāsādarśitadantapaṅktivirasāḥ śākhāmṛgā nirbhayāḥ |<br>
<a class="vai59" id="502.011"></a> sarpān bhīmaviṣānalasphuradurujvālākarālasphuṭān hatvā pāṇitalaiḥ prayānti vivaśāḥ phūtkārabhītā nunaḥ (68)|<br>
<a class="vai59" id="502.013"></a> ramye kuṅkumaśākhināmaviralacchāyākuthāśītale mūle komalanīlaśādvalavati pravyaktapuṣpotkare |<br>
<a class="vai59" id="502.015"></a> vaṃśaistālaravaiḥ sagītamadhuraiḥ pracchedasampādibhiḥ saṃgītāhitacatasaḥ pramuditā gāyantyamī kinnarāḥ (69)|<br>
<a class="vai59" id="502.017"></a> tato nātidūramatisṛtya mahīdharavarākāraṃ parvataṃ dadarśa |<br>
<a class="vai59" id="502.018"></a> kvacidugrataracārumaṇiprabhayā surabhīkṛtabhīmaguhāvicaram |<br>
<a class="vai59" id="502.020"></a> kvaciduddhatakinnaragītaravaṃ pratibuddhasasambhramanāgakulam (70)|<br>
<a class="vai59" id="502.022"></a> capalānilavellitapuṣpataruṃ tatumandiramūrdhni caladbhramaram |<br>
<a class="vai59" id="502.024"></a> bhramaradhvanipūrṇaguhākuharaṃ kuharasthitaraudrabhujaṃgakulam (71)|<br>
<a class="vai59" id="502.026"></a> pakṣivirājitaparvataśṛṅgaṃ śṛṅgaśilātalasaṃsthitasiddham |<br>
<a class="vai59" id="502.028"></a> siddhavadhūjanaramyanikuñjaṃ kuñjanisevitamattaśakuntam (72)|<br>
<a class="vai59" id="502.030"></a> mattaśikhaṇḍikalasvararamyaṃ ramyaguhāmukhanirgatasiṃha |<br>
<a class="vai59" id="502.032"></a> siṃhaninādabhayākulanāgaṃ nāgamadāmbusugandhisamīram (73)|<br>
 kvacidupacitavāraṇadantaśikhāśanidāritaśikharatataṃ pravirūḍhavilāsaśikhāgaruvṛkṣavanam |<br>
<a class="vai59" id="503.002"></a> kvaciduparipayodharabhārataraladhvanirañjitaśikhikulāviṣkṛtapicchakalāpavicitritacārutaṭam |<br>
<a class="vai59" id="503.003"></a> kvacidanilavikampitapuṣpataruṃ skhalitojjvalasurabhibalaṃ kusumaprabalaprativāsitasānuśikham (74)|<br>
<a class="vai59" id="503.004"></a> tathāparaṃ dadarśa—<a class="vai59" id="503.005"></a> likhantaṃ karālair nabhaḥ śṛṅgajālaiḥ kṣipantaṃ mayūkhaistamaḥ sāgarāṇām |<br>
<a class="vai59" id="503.007"></a> vahantaṃ samabhrāmbarāmadrigurvīṃ kṣarantaṃ kvacit kāñcanāmbhaḥpravāham (75)|<br>
<a class="vai59" id="503.009"></a> phalitāmalakāsanakalpataruṃ tarukhaṇḍavirājitasānuśikham |<br>
<a class="vai59" id="503.011"></a> śikharasthitadevavadhūmithunaṃ mithunairdahatāṃ vayasā madhuram (76)|<br>
<a class="vai59" id="503.013"></a> kvacidarkamahārathacakranipātavikhaṇḍitamayūkhakalāpakarālitanaikamahāmaṇipallavasaṃcayaṃ maulibharāvanatonnatabhāsuravajradharam |<br>
<a class="vai59" id="503.015"></a> kvacidindrakarīndravimardataraṃganayabhramitapracalatkalahaṃsakulāvalihāranabhassaridambuvidhautaśilam |<br>
<a class="vai59" id="503.017"></a> kvacidaṇḍajarājavilāsasamucchritayakṣamahābhujavajravipāṭitasāgaravāritaloddhṛtapannagabhogadharam |<br>
<a class="vai59" id="503.019"></a> kvacideva surāsurasamyugaśastravipannamahāsuravidrutaśoṇitaraṅgamahāvalayam (77)|<br>
<a class="vai59" id="503.021"></a> dṛṣṭvaivamāha—<a class="vai59" id="503.022"></a> ete parvataśṛṅgavandanatarucchāyāsthalaṃ saṃsṛtāḥ karṇaprāvaraṇaṃ navāruṇakaracchāyāsamānaśriyaḥ |<br>
<a class="vai59" id="503.024"></a> prekṣante madavārilolamadhuliṭprollīḍhagaṇḍasthalaṃ darpāt kesariṇo balena mahatā pronmathyamānā gajam (78)|<br>
<a class="vai59" id="503.026"></a> ityevamasāvatikāntāradurgaṃ salilaphalāhāramātraparāyaṇaḥ paribhrannajñānatamaḥpaṭalāvaguṇṭhitamiva jagat saṃsārapaṅke tribhuvanasvāmīvodayad ramaṇakaṃ nāma nagaraṃ dadarśa |<br>
<a class="vai59" id="503.028"></a> samucchritottuṅgacalatpatākaiḥ patatpatatrisvanavāvadūkaiḥ |<br>
<a class="vai59" id="503.030"></a> suvarṇasālairmaṇihemaśṛṅgairmahīdharākāragṛhaiḥ suguptaiḥ (79)|<br>
<a class="vai59" id="503.031"></a> nilīnapadmālikulālipadmaiḥ samunmiṣatpadmarajaḥpiśaṅgaiḥ |<br>
 kalapralāpāṇḍajarāvaramyairmandānilairāvasthīkṛtaṃ sadā (80)|<br>
<a class="vai59" id="504.003"></a> surakarikarajadhnakalpavṛkṣairmarakataratnatṛṇaiḥ śukāṃśunīlaiḥ |<br>
<a class="vai59" id="504.005"></a> maṇikanakalatānibaddhaśākhaiḥ kvacidurubhistarubhiḥ prakāmahāri |<br>
 (81)|<br>
<a class="vai59" id="504.007"></a> vikasitanavakarṇikāragauraiḥ kanakagṛhairbahuratnaśṛṅgacitraiḥ |<br>
<a class="vai59" id="504.009"></a> svakiraṇaruciroruratnasānoracalapateḥ sakalaśriyaṃ dadhānam (82)|<br>
<a class="vai59" id="504.011"></a> kvacidamaravilāsinīkarāgraprahatamahāmurajasvanābhirāmam |<br>
<a class="vai59" id="504.013"></a> kvaciduparipayodatūryanādapramuditamattaśikhaṇḍivṛndakīrṇam (83)|<br>
<a class="vai59" id="504.015"></a> tatastaddarśanāt samutpannajīvitāśo ’sau ramaṇaṃ nagaramupasasarpa |<br>
 tasmānnagarādviniḥsṛtya catasro ’psaraso dravitanavakanakarasarāgāvadātamūrtayaḥ pravikasitāmbujakusumarucakarucinayanayugalotpalavilāsāḥ kvaṇadruciravividhamaṇimekhalāpabhā(prāgbhā)ramandavilāsagatayaḥ kanakakalaśākārapṛthutarapaodharabharāvanamitatanumadhyā divasakarakarasparśavibodhitāmlānakamalapalāśabhāsurādharakisalayā vividhavibhūṣaṇaśatā nirāmayadarśanāḥ śirasi viracitobhayakamalāñjalayo maitrakanyasya bodhisattvasya pādayorvinyasitaśirasaḥ prāhuh—<a class="vai59" id="504.021"></a> susvāgataṃ candrasamānanāya nārījanaprītivivardhanāya |<br>
<a class="vai59" id="504.023"></a> kṛpāmṛtāhlāditamānasāya bodhau cirābaddhaviniścyayāya (84)|<br>
<a class="vai59" id="504.025"></a> adyaiva duḥkhāni śamaṃ gatāni adyaiva no jīvitamāttasāram |<br>
<a class="vai59" id="504.027"></a> niratyayapremaviśeṣabhadrāṇyadyaiva saukhyāni puraḥ sthitāni (85)|<br>
<a class="vai59" id="504.029"></a> imāni duḥkhāṅkuśakhaṇḍitāni manāṃsi naḥ śokaparikṣatāni |<br>
<a class="vai59" id="504.031"></a> bhavantamāsādya vasantakāle vanāntarāṇīva vijṛmbhitāni (86)|<br>
 yānyarjitānyanyabhavāntareṣu karmāṇi śuklāni śubhodayāni |<br>
<a class="vai59" id="505.003"></a> teṣāṃ phalaṃ vīkṣaṇameva te ’laṃ saṅgastvayā kiṃ punareva dīghyam (rgha?) (87)|<br>
<a class="vai59" id="505.005"></a> adyaiva mā bandhusuhṛdviyogaśokaṃkathāḥ kasya na santyapāyāḥ |<br>
<a class="vai59" id="505.007"></a> dāsyo vayaṃ te ’psarasaścatasrah chāyā na te laṅghayituṃ samarthāḥ (88)|<br>
<a class="vai59" id="505.009"></a> ratnāni vāsāṃsi samujjvalāni śayyāśrayāścārutarā vayaṃ ca |<br>
<a class="vai59" id="505.011"></a> saṃtyabhartāḥ surarājayogyā śaktirvidheneha(?) sukhaṃ bhajasva (89)|<br>
<a class="vai59" id="505.013"></a> api ca |<br>
<a class="vai59" id="505.014"></a> duḥkhe mahatyapratikāraghore ye vartamānāściramudvahanti |<br>
<a class="vai59" id="505.016"></a> te duḥkhabhāropanipātamūḍhāstatraiva śīghraṃ nidhanaṃ prayānti (90)|<br>
<a class="vai59" id="505.018"></a> nitye viyoge maraṇāt puraḥsthite śocanti te deśakṛte viyoge |<br>
<a class="vai59" id="505.020"></a> saṃsmṛtya rogopanipātamūḍhāḥ kāmaprahārādviṣamaṃ prapannāḥ (91)|<br>
<a class="vai59" id="505.022"></a> śabdāyamānavaranūpuramekhalābhirādiśyamānabhavanaṃ pravarāpsarobhiḥ |<br>
<a class="vai59" id="505.024"></a> haimādriśṛṅgamiva tatpuramāviśantaṃ nemuḥ kṛtāñjalipuṭā bahavo ’pi tatra (92)|<br>
<a class="vai59" id="505.026"></a> anyaiśca punah—<a class="vai59" id="505.027"></a> kiṃ dīptaraśmirvinigūḍharaśmiḥ kiṃ puṣpaketuḥ sahasāvatīrṇaḥ |<br>
<a class="vai59" id="505.029"></a> hā kiṃ vinikṣipya kharāgravajro nāthaḥ surāṇāmiti tarkito ’bhūt (93)|<br>
<a class="vai59" id="505.031"></a> timiranikaralekhyāḥ śyāmalopakṣmalekhyāh(?) sphuṭitakanakahārā nyastaratnojvalāṅgāḥ |<br>
 vipulabhavanamālājālavātāyanasthāḥ pramuditamanaso ’nyāścikṣipuḥ srastakāñcayaḥ (94)|<br>
<a class="vai59" id="506.003"></a> ratnapradīpaprahatāndhakāraṃ muktāphalapraruciroruharmyam |<br>
<a class="vai59" id="506.005"></a> calatpatākāgravibhinnameghaṃ gehaṃ viveśāpsarasāṃ hi tāsām (95)|<br>
<a class="vai59" id="506.007"></a> tāsāṃ vilāsairgamanaiḥ salīlairhāsaiḥ kaṭākṣairmadhuraiḥ pralāpaiḥ |<br>
<a class="vai59" id="506.009"></a> krīḍan sa kālaṃ na viveda yātaṃ sarvātmanā rāgaparītacetāḥ (96)|<br>
<a class="vai59" id="506.011"></a> pratyahaṃ ca dakṣiṇena gamanaṃ vārayanti sma |<br>
 so ’pi yathā yathā nivāryate, tathā tathā tayā diśā gamanāyautsukyamanā babhūva |<br>
<a class="vai59" id="506.013"></a> yatrāyaṃ vāryate loko janena hitabuddhinā |<br>
<a class="vai59" id="506.014"></a> viparyastamatistatra janaḥ sa paridhāvati (97)|<br>
<a class="vai59" id="506.015"></a> yadi kuryādayaṃ loke suhṛdāṃ vacanaṃ hitam |<br>
<a class="vai59" id="506.016"></a> paraiti svargaṃ pātāle śvabhre vā svapnato ’pi na (98)|<br>
<a class="vai59" id="506.017"></a> atha maitrakanyako bodhisattvastāsāmapsarasāmaparijñātagamanaprayojano dakṣiṇasyāṃ diśi padavīmāruhya vrajan sadāmattakaṃ nāma nagaraṃ dadarśa |<br>
<a class="vai59" id="506.018"></a> tasmādapi nagarādaṣṭāpsarasaḥ sasambhramaṃ niḥsṛtya taṃ mahāsattvaṃ praveśayāmāsuḥ |<br>
<a class="vai59" id="506.019"></a> tatrāpyaticiraṃ ratimanubhūya pratiṣiddhamānagamanakriyastenaiva dakṣiṇena pathā gacchannandanaṃ nāma nagaraṃ dadarśa |<br>
<a class="vai59" id="506.020"></a> tasmādapi ṣoḍaśāpsarobhirabhigamya satkṛtya praveśayāmāse |<br>
<a class="vai59" id="506.021"></a> tatrāpi ciraṃ krīḍāṃ sevitvā tasmādapi brahmottaraṃ nāma nagaraṃ prayayau |<br>
 tatrāpi dvātriṃśatāpsarobhiḥ prabhūtasatkāraṃ viṣayasukhaṃ bhuktvā tāḥ prāha—<a class="vai59" id="506.023"></a> icchāmi gantuṃ tadahaṃ bhavantyo mā matkṛte śokahrade śayīdhvam |<br>
<a class="vai59" id="506.025"></a> saṃpātabhadrāṇi hi kasya nāma viśleṣaduḥkhāni na santi loke (99)|<br>
<a class="vai59" id="506.027"></a> sthitvāpi yenaiva ciraṃ viyogaḥ śatroḥ kṛtāntādbhavitāntakāle |<br>
<a class="vai59" id="506.029"></a> tenaiva netrāśrujalārdragaṇḍān yuṣmān vihāyādya yiyāsurasmi (100)|<br>
<a class="vai59" id="506.031"></a> vātāhatāmbhodhitaraṃgalole ye jīvaloke bahuduḥkhabhīme |<br>
 viśleṣaduḥkhāya ratiṃ prayānti teṣāṃ paro nāsti vimūḍhacetāḥ (101)|<br>
<a class="vai59" id="507.003"></a> athāpsarasastāḥ samastāstadgamanaviyogaśokaropitahṛdayāḥ sasambhramāḥ kamalakuvalayakunmalavilāsā nalinya iva śirasi viracitobhayakamalāñjalayaḥ prāhuh—<a class="vai59" id="507.005"></a> asmāsu te kartumaniṣṭamiṣṭaṃ kathaṃ hi bhaktipraṇayārpitāsu |<br>
<a class="vai59" id="507.007"></a> so ’nyena ekagrahaṇīyarūpaḥ śarīradānena vayo ’grahītte (102)|<br>
<a class="vai59" id="507.009"></a> gatvā tannagaratrayam yadapi he svāminnihāpyāgataḥ saṃprāptā viṣayopabhogamadhurāḥ saṃpattayaste ciram |<br>
<a class="vai59" id="507.011"></a> gantavyaṃ na punastvayā subahunā proktena kim yāsi cet saṃsmartāsi vipatsamudrapatito vākyaṃ hi no duḥkhitaḥ (103)|<br>
<a class="vai59" id="507.013"></a> bodhisattvaḥ prāha—<a class="vai59" id="507.014"></a> yadabhyāsavaśānnṛrṇāmudayaḥ saṃpadasthirā |<br>
<a class="vai59" id="507.015"></a> kathaṃ teṣu nivāryerannivarteran kathaṃ nu vā (104)|<br>
<a class="vai59" id="507.016"></a> niyojanīyāḥ suhṛdo ’suhṛdbhir yasmin hite karmaṇi nityakālam |<br>
<a class="vai59" id="507.018"></a> nivāraṇaṃ tatra tu ye prakurvate te śatravo mitratayā bhavanti (105)|<br>
<a class="vai59" id="507.020"></a> divyaṃ prāpya sukhaṃ pure ramaṇake saṃcoditaḥ karmaṇā āyāto ’smi niṣevaṇāya paraṃ saukhyaṃ sadāmattakam |<br>
<a class="vai59" id="507.022"></a> saṃprāpto ’smi tataḥ svakarmakuśaleneṣṭaṃ puraṃ nandanaṃ tasmādāgatakasya yūyamadhunā pronmūlitā bhūmayaḥ (106)|<br>
<a class="vai59" id="507.024"></a> tasmādato me gamanaṃ bhavantyo mā vārayadhvaṃ na hi no ’styapāyaḥ |<br>
<a class="vai59" id="507.026"></a> asmādviśeṣāṇi sukhāni manye lapsye ’hamityuccalito ’hamadya (107)|<br>
 iti |<br>
<a class="vai59" id="507.028"></a> atha maitrakanyako bodhisattvastāsāmapsarasāṃ hitamapi vākyamahitamivāvajñayā tiraskṛtya tenaiva dakṣiṇena pathā gacchan dadarśa mahārgalapraghaṭitaprakaṭapuṭacaturdvāradāruṇaṃ sureśvareṇāpyabhedyottuṅgāyasaviśālaprākārapariveṣṭitamantarbhramaccakramaṇḍalālokapramuktadamadamāśabdagambhīrabhairavamāyasaṃ nagaram |<br>
<a class="vai59" id="507.031"></a> tasya ca dvāradeśamupacakrāma |<br>samprāptamātrasya tu tatkṣaṇena dvāraṃ ca pusphoṭa kapāṭabhāram |<br>
<a class="vai59" id="508.003"></a> vajrāgradhāroparibhinnasānorvindhyācalasyeva nitambakukṣiḥ (108)|<br>
<a class="vai59" id="508.005"></a> tato maitrakanyako bodhisattvo ’tra viveśa |<br>
<a class="vai59" id="508.006"></a> praviṣṭamātrasya tu tatkṣaṇena dvāraṃ parikṣiptakapāṭayantram |<br>
<a class="vai59" id="508.008"></a> tatkarmavāyuprabhavairmahadbhiḥ kṣaṇādbhujāgrairiva saṃjaghāṭa (109)|<br>
<a class="vai59" id="508.010"></a> aśrauṣīcca pragāḍhavedanāviklavahṛdayapuruṣasyāntaḥprākārāntaratiraskṛtaparamabhīṣaṇanirnādaṃ sakalajanottrāsanamuccarantam |<br>
<a class="vai59" id="508.011"></a> śrutvā ca dvāradeśaṃ tvaritamatirlalaṅgha |<br>
<a class="vai59" id="508.012"></a> praviṣṭamātrasya tato dvitīyamāsphālitaṃ dvāramivāparuddham |<br>
<a class="vai59" id="508.014"></a> paryantakālānilavegaviddhaṃ dvāraṃ surāṇāmiva vajrakalpam (110)|<br>
<a class="vai59" id="508.016"></a> tato maitrakanyako bodhisattvaḥ praviveśa |<br>
<a class="vai59" id="508.017"></a> praviṣṭamātrasya punastṛtīyaṃ dvāraṃ parikṣiptakapāṭayantram |</p>
</article>
<aside id="metaarea"><p>Based on the edition by L. Vaidya, Mithila 1959: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href="http:%20%7C%7C%20fiindolo.sub.uni-goettingen.de%20%7C%20gretil%20%7C%201_sanskr%20%7C%204_rellit%20%7C%20buddh%20%7C%20divyav_u.htm" target="_blank"><span class="smallcaps">GRETIL</span></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>