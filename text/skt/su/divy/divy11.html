<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="divy11">
<article>
<div class="hgroup">
<p class="division">Divyāvadānam</p>
<h1>11. aśokavarṇāvadānam</h1>
</div>
<p>
<a class="vai59" id="085.001"></a> <span class="evam">evaṃ mayā śrutam</span> |<br>
<a class="vai59" id="085.002"></a> ekasmin samaye bhagavān satkṛto gurukṛto mānitaḥ pūjito rājabhī rājamātrairdhanibhiḥ pauraiḥ śreṣṭhibhiḥ sārthavāhairdevair nāgairasurairyakṣairgauḍaiḥ kinnarairmahoragairiti deva­nāgayakṣāsuragaruḍakinna­ramahoragābhyarcito buddho bhagavāñ jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajya­pari­ṣkārāṇāṃ saśrāvakasaṃgho vaiśālyāṃ viharati sma markaṭasahasradatīre kūṭāgāraśālāyām |<br>
<a class="vai59" id="085.006"></a> tena khalu samayena vaiśālikā licchavaya idamevamrūpaṃ kriyākā­rama­kārṣuh—pañcadaśyāṃ bhavantaḥ pakṣasya aṣṭamyāaṃ caturdaśyāṃ ca prāṇino hantavyā yatkāraṇameyurmanuṣyā māṃsamanveṣanta iti |<br>
<a class="vai59" id="085.008"></a> tena khalu samayena anyatamo goghātako mahāntaṃ vṛṣabhamādāya nagarānniṣkramati praghātayitum |<br>
<a class="vai59" id="085.009"></a> tamenaṃ mahājanakāyaḥ pṛṣṭhataḥ pṛṣṭhataḥ samanubaddho māṃsārthī kathayati—śīghramenaṃ vṛṣaṃ ghātaya, vayaṃ māṃsenārthina iti |<br>
<a class="vai59" id="085.010"></a> sa kathayati—evaṃ kariṣyāmi, kiṃ tu muhūrtamudīkṣadhvamiti |<br>
<a class="vai59" id="085.011"></a> tato vṛṣa īdṛśamanāryaṃ vaco duruktaṃ śrutvā bhītastrastaḥ saṃvignah āhṛṣṭaromakūpa itaścāmutaśca saṃbhrānto nirīkṣate, cintayati ca—ko māṃ kṛcchra­saṃ­kaṭasambādhaprāptamatrāṇamaśaraṇamiṣṭena jīvitenācchādayediti |<br>
<a class="vai59" id="085.013"></a> sa caivaṃ vihvalavadanastrāṇānveṣī tiṣṭhati |<br>
<a class="vai59" id="085.014"></a> bhagavāṃśca pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto vaiśālīṃ piṇḍāya prāviśat |<br>
<a class="vai59" id="085.015"></a> athāsau dadarśa buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃ­kṛtamaśītyānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva ratnaparvataṃ samantato bhadrakamam |<br>
<a class="vai59" id="085.017"></a> sahadarśanaiścāsya bhagavato ’ntike cittamabhiprasannam |<br>
prasannacittaśca saṃlakṣayati—prāsādiko ’yaṃ sattvaviśeṣaḥ |<br>
<a class="vai59" id="085.018"></a> śakṣyatyeṣo mama prāṇaparitrāṇaṃ kartum |<br>
<a class="vai59" id="085.019"></a> yannvahamenamupa­saṃk­rameyamiti |<br>
atha sa vṛṣo bhagavatyavekṣāvān pratibaddhacittah eṣo me śaraṇamiti sahasaiva tāni dṛḍhāni varatrakāṇi bandhanāni cchittvā pradhāvan yena bhagavāṃstenopasaṃkrāntaḥ |<br>
<a class="vai59" id="085.021"></a> upasaṃkramyobhābhyāṃ jānubhyāṃ bhagavataḥ pādayor nipatya pādau jihvayā nileḍhumārabdhaḥ |<br>
<a class="vai59" id="085.022"></a> sa cāsya raudrakarmā goghātakaḥ pṛṣṭhataḥ pṛṣṭhataḥ samanubaddha eva śastravyagrahastaḥ |<br>
tato bhagavāṃstaṃ raudrakarmāṇaṃ goghātakamidamavocat—kuruṣva tvaṃ bhoḥ puruṣa anena govṛṣabheṇa sārdhaṃ sātmyam |<br>
<a class="vai59" id="085.024"></a> jīvitenācchādayeti |<br>
sa kathayati—nāhaṃ bhadanta prabhavābhyenaṃ jīvitenācchādayitum |<br>
tatkasya hetoh? mayā eṣa bahunā mūlyena krītaḥ |<br>
<a class="vai59" id="085.025"></a> putradāraṃ ca me bahu poṣitavyamiti |<br>
bhagavānāha—-yadi mūlyaṃ dīyate, pratimuñcasīti? |<br>
<a class="vai59" id="085.026"></a> sa kathayati—pratimokṣyāmi bhagavanniti |<br>
atha bhagavāmllaukika­citta­mut­pāda­yati—aho bata śakro devendrastrīṇi kārṣāpaṇa­sahas­rāṇyādāyāgacchediti |<br>
<a class="vai59" id="085.028"></a> sahacittotpādādbhagavataḥ śakro devendraḥ kārṣāpaṇa­sahas­ratrayamādāya bhagavataḥ purastādasthāt |<br>
<a class="vai59" id="085.029"></a> atha bhagavāñ śakraṃ devendramidamavocat—anuprayaccha kauśika asya goghātakasya triguṇaṃ mūlyam |<br>
<a class="vai59" id="085.030"></a> adācchakro devendrastasya goghātakasya kārṣāpaṇatrayasahasraṃ vṛṣamūlyam |<br>
atha goghātakaḥ kārṣāpaṇasahasrayaṃ vṛṣamūlyaṃ gṛhītvā hṛṣṭastuṣṭaḥ pramudito bhagavataḥ pādau śirasā vanditvā taṃ govṛṣaṃ bandhanānmuktvā prakrāntaḥ |<br>
<a class="vai59" id="085.032"></a> śakro devendro bhagavataḥ pādau śirasā vanditvā tatraivāntarhitaḥ |<br>
|
<a class="vai59" id="086.001"></a></p><p> <a class="vai59" id="86.000"></a>atha govṛṣo gatapratyāgataprāṇo bhūyasyā mātrayā bhagavatyabhiprasanno bhagavantaṃ triḥ pradakṣiṇīkṛtya pṛṣṭhataḥ pṛṣṭhataḥ samanubaddho bhagavato mukhaṃ vyavalokayamāno ’sthāt |<br>
<a class="vai59" id="086.002"></a> atha bhagavān smitamakārṣīt |<br>
<a class="vai59" id="086.003"></a> dharmatā khalu yasmin samaye buddhā bhagavantaḥ smitaṃ prāviṣkurvanti, tasmin samaye nīlapītalohitāvadātāḥ puṣpaparāgapadmarāga­vajra­vaiḍūryamuasāragalvārkalohitakādakṣiṇāvarta­śaṅkha­śilāpravā­lajātarūpa­raja­tavarṇā arciṣo mukhānniścārya kāścidadhastādgacchanti, kāścidupariṣṭādgacchanti |<br>
<a class="vai59" id="086.006"></a> yā adhastādgacchanti, tāḥ saṃjīvaṃ kālasūtraṃ rauravaṃ mahārauravaṃ tapanaṃ pratāpanamavīcimarbudaṃ nirarbudamaṭaṭaṃ hahavaṃ huhuvamutpalaṃ padmaṃ mahāpadmaparyantān narakān gatvā ye uṣṇanarakāsteṣu śītībhūtvā nipatanti, ye śītanarakāsteṣūṣṇībhūtvā nipatanti |<br>
<a class="vai59" id="086.008"></a> tena teṣāṃ sattvānāṃ kāraṇāviśeṣāḥ pratiprasrabhyante |<br>
<a class="vai59" id="086.009"></a> teṣāmevaṃ bhavati—kiṃ nu vayaṃ bhavanta itaścyutāḥ, āhosvidanyatropapannā iti |<br>
teṣāṃ prasādasaṃjananārthaṃ bhagavān nirmitaṃ visarjayati |<br>
<a class="vai59" id="086.010"></a> teṣāṃ nirmitaṃ dṛṣṭvā evaṃ bhavati—na hyeva vayaṃ bhavanta itaścyutāḥ, nāpyanyatropapannā iti |<br>
<a class="vai59" id="086.011"></a> api tvayamapūrvadarśanaḥ sattvaḥ, asyānubhāvenāsmākaṃ kāraṇāviśeṣāḥ pratiprasrabdhā iti |<br>
<a class="vai59" id="086.012"></a> te nirmite cittamabhiprasādya tannarakavedanīyaṃ karma kṣapayitvā devamanuṣyeṣu pratisaṃdhir gṛhṇanti yatra satyānāṃ bhājanabhūtā bhavanti |<br>
<a class="vai59" id="086.013"></a> yā upariṣṭādgacchanti, tāścāturmahārājakāyikān devāṃstrāyastriṃśān yāmāṃstuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhānapramāṇābhānābhās­varān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānabṛhānatapān sudṛśān sudarśanānakaniṣṭha­paryantān devān gatvā anityaṃ duḥkhaṃ śūnya­manāt­metyuddhoṣayanti |<br>
<a class="vai59" id="086.017"></a> gāthādvayaṃ bhāṣante—<a class="vai59" id="086.018"></a> ārabhadhvaṃ niṣkrāmata yujyadhvaṃ buddhaśāsane |<br>
<a class="vai59" id="086.019"></a> dhunīta mṛtyunaḥ sainyaṃ naḍāgāramiva kuñjaraḥ (1)|<br>
<a class="vai59" id="086.020"></a> yo hyasmin dharmavinaye apramattaścariṣyati |<br>
<a class="vai59" id="086.021"></a> prahāya jātisaṃsāraṃ duḥkhasyāntaṃ kariṣyati (2)|<br>
iti |<br>
<a class="vai59" id="086.022"></a> atha tā arciṣastrisāhas­ramahāsāhasraṃ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanugacchanti |<br>
<a class="vai59" id="086.023"></a> tadyadi bhagavānatītaṃ karma vyākartukāmo bhavati, bhagavataḥ pṛṣṭhato ’ntardhīyante |<br>
<a class="vai59" id="086.024"></a> anāgataṃ vyākartukāmo bhavati, purastādantardhīyante |<br>
narakopapattiṃ vyākartukāmo bhavati, pādatale-ntardhīyante |<br>
<a class="vai59" id="086.025"></a> tiryagupapattiṃ vyākartukāmo bhavati, pārṣṇyāmantardhīyante |<br>
pretopapattiṃ vyākartukāmo bhavati, pādāṅguṣṭhe ’ntardhīyante |<br>
<a class="vai59" id="086.026"></a> manuṣyopapattiṃ vyākartukāmo bhavati, jānunorantardhīyante |<br>
<a class="vai59" id="086.027"></a> balacakravartirājyaṃ vyākartukāmo bhavati, vāme karatale ’ntardhīyante |<br>
cakravartirājyaṃ vyākartukāmo bhavati, dakṣiṇe karatale ’ntardhīyante |<br>
<a class="vai59" id="086.028"></a> devopapattiṃ vyākartukāmo bhavati, nābhyāmantardhīyante |<br>
<a class="vai59" id="086.029"></a> śrāvakabodhiṃ vyākartukāmo bhavati, āsye ’ntardhīyante |<br>
pratyekāṃ bodhiṃ vyākartukāmo bhavati, ūrṇāyāmantardhīyante |<br>
<a class="vai59" id="086.030"></a> anuttarāṃ samyaksambodhiṃ vyākartukāmo bhavati, uṣṇīṣe ’ntardhīyante |<br>
<a class="vai59" id="086.031"></a> atha tā arciṣo bhagavantaṃ triḥ pradakṣiṇīkṛtya bhagavata ūrṇāyāmantarhitāḥ |<br>
|<br>
<a class="vai59" id="086.032"></a> athāyuṣmānānandaḥ kṛtakarapuṭo bhagavantaṃ papraccha—<a class="vai59" id="086.033"></a> nānāvidho raṅgasahasracitro vaktrāntarānniṣkasitaḥ kalāpaḥ |<br>
<a class="vai59" id="087.001"></a> <a class="vai59" id="87.000"></a>avabhāsitā yena diśaḥ samantāddivākareṇodayatā yathaiva (3)|<br>
<a class="vai59" id="087.003"></a> gāthāṃ ca bhāṣite—<a class="vai59" id="087.004"></a> vigatodbhavā dainyamadaprahīṇā buddhā jagatyuttamahetubhūtāḥ |<br>
<a class="vai59" id="087.006"></a> nākāraṇaṃ śaṅkhamṛṇālagauraṃ smitamupadarśayanti jinā jitārayaḥ (4)|<br>
<a class="vai59" id="087.008"></a> tatkālaṃ svayamadhigamya dhīra buddhyā śrotṛrṇāṃ śramaṇa jinendra kāṅkṣitānām |<br>
<a class="vai59" id="087.010"></a> dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ (5)|<br>
<a class="vai59" id="087.012"></a> nākasmāllavaṇajalādri­rāja­dhairyāḥ saṃbuddhāḥ smitamupadarśayanti nāthāḥ |<br>
<a class="vai59" id="087.014"></a> yasyārthe smitamupadarśayanti dhīrā staṃ śrotuṃ samabhilaṣanti te janaughāḥ (6)|<br>
iti |<br>
|<br>
<a class="vai59" id="087.016"></a> bhagavānāha—evametad­ānanda­, evametat |<br>
nāhetvapratyayamānanda tathāgatā arhantaḥ samyaksambuddhāḥ smitaṃ prāviṣkurvanti |<br>
<a class="vai59" id="087.017"></a> dṛṣṭaste ānanda ayaṃ govṛṣah? dṛṣṭo bhadanta |<br>
eṣa ānanda govṛṣastathāgatasyāntike prasannacittaḥ saptame divase kālaṃ kṛtvā cātrumahārājikeṣu deveṣūpapatsyate |<br>
<a class="vai59" id="087.019"></a> vaiśravaṇasya mahārājasya putro bhaviṣyati |<br>
tataścyutvā trāyastriṃśeṣu deveṣūpapatsyate |<br>
<a class="vai59" id="087.020"></a> śakrasya devendrasya putro bhaviṣyati |<br>
tataścyutvā yāmeṣu deveṣūpapatsyate |<br>
yāmasya devasya putro bhaviṣyati |<br>
<a class="vai59" id="087.021"></a> tataścyutvā tuṣiteṣu deveṣūpapatsyate |<br>
sa tuṣitasya devasya putro bhaviṣyati |<br>
<a class="vai59" id="087.022"></a> tataścyutvā nirmāṇaratiṣu deveṣūpapatsyate |<br>
sunirmitasya devaputrasya putro bhaviṣyati |<br>
tataścyutvā parinirmitavaśavartiṣu deveṣūpapatsyate |<br>
<a class="vai59" id="087.023"></a> vaśavaratino devaputrasya putro bhaviṣyati |<br>
tadanayā saṃtatyā navanavatikalpasahasrāṇi vinipātaṃ na gamiṣyati |<br>
<a class="vai59" id="087.024"></a> tataḥ kāmāvacareṣu deveṣu divyaṃ sukhamanubhūya paścime bhave paścime nikete samucchraye paścime ātmabhāvapratilambhe manuṣyatvaṃ pratilabhya rājā bhaviṣyati aśokavarṇo nāma cakravartī caturarṇavāntavijetā dhārmiko dharmarājaḥ saptaratnasamanvāgataḥ |<br>
<a class="vai59" id="087.027"></a> tasyemānyevamrūpāṇi sapta ratnāni bhaviṣyanti |<br>
tadyathā—cakraratnaṃ hastiratnamaśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnameva saptamam |<br>
<a class="vai59" id="087.028"></a> pūrṇaṃ cāsya bhaviṣyati sahasraṃ putrāṇāṃ śūrāṇāṃ vīrāṇāṃ varāṅgarūpiṇā parasainyapramardakānām |<br>
<a class="vai59" id="087.029"></a> imāmeva samudraparyantāṃ mahā­pṛthivīmakhilāmakaṇṭa­kāma­nutpīḍāmadaṇḍenā­śastreṇa dharmyeṇa samayenābhinirjitya adhyāvatsyati |<br>
<a class="vai59" id="087.031"></a> so ’pareṇa samayena dānāni datvā cakravartirājyamapahāya keśaśmaśrūṇyavatārya kāṣāyāṇi vastrāṇi …ṣamyageva śraddhayā agārādanagārikāṃ pravrajya pratyekāṃ bodhiṃ sākṣātkariṣyati, aśokavarṇo nāma pratyekabuddho bhaviṣyati |<br>
<a class="vai59" id="087.033"></a> athāyuṣmānānandaḥ kṛtakarapuṭo bhagavantaṃ papraccha—kiṃ bhadanta anena govṛṣeṇa karma kṛtam yena tiryagyonāvupapannaḥ, kiṃ karma kṛtam yena divyamānuṣasukhamanubhūya <a class="vai59" id="88.000"></a>pratyekāṃ bodhimadhigamiṣyati? bhagavānāha—anenaiva ānanda govṛṣeṇa karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni |<br>
<a class="vai59" id="088.002"></a> govṛṣeṇa karmāṇi kṛtānyupacitāni |<br>
<a class="vai59" id="088.003"></a> ko ’nyaḥ pratyanubhaviṣyati? na hyānanda karmāṇi kṛtānyupacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣveva skandhadhātvāyataneṣu karmāṇi kṛtāni vipacyante śubhāśubhāni ca |<br>
<a class="vai59" id="088.006"></a> na praṇaśyanti karmāṇi api kalpaśatairapi |<br>
<a class="vai59" id="088.007"></a> sāmagrīṃ prāpya kālaṃ ca phalanti khalu dehinām (7)|<br>
<a class="vai59" id="088.008"></a> bhūtapūrvamānanda atīte ’dhvani ekanavate kalpe vipaśyī nāma samyaksambuddho loka udapādi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān |<br>
<a class="vai59" id="088.010"></a> sa bandhumatīṃ rājadhānīmupaniśritya viharati, anyatamasmin vanaṣaṇḍe |<br>
tasya nātidūre ṣaṣṭibhikṣavaḥ prativasantyāraṇyakāḥ piṇḍapātikāḥ |<br>
<a class="vai59" id="088.011"></a> sarve ca vītarāgā vigatadveṣā vigatamohā yāvat pañcamātrāṇi dhūrtakaśatāni tena tenāhiṇḍyamānāni taṃ pradeśamanuprāptāni |<br>
<a class="vai59" id="088.013"></a> teṣāmetadabhavat—ete hi pravrajitā mahātmānah īdṛśeṣu sthāneṣvabhiramante |<br>
yadyeṣāṃ jīvitopacchedaṃ na kariṣyāmaḥ, na bhūya etasmin pradeśe svasthairvihartavyaṃ bhaviṣyati |<br>
<a class="vai59" id="088.014"></a> yadyapyete mahātmānaḥ sarva­sattvahitodayapravṛttā na pareṣāmārocayiṣyanti, tathāpyeṣāṃ pradhānapuruṣā upasaṃkramiṣyanti |<br>
<a class="vai59" id="088.016"></a> te ’smākaṃ rājñaḥ samarpayiṣyanti |<br>
tatrāsmābhiścārakāvaruddhairmartavyaṃ bhaviṣyati |<br>
<a class="vai59" id="088.017"></a> kathamatra pratipattavyamiti? ekastatraiva nirghṛṇahṛdayastyaktaparalokaḥ |<br>
sa kathayati—aghātayitvā etān kutaḥ kṣema iti? taiste jīvitādvyaparopitāḥ |<br>
<a class="vai59" id="088.018"></a> te caitatkarma kṛtvā pāpa­kama­kuśalam­eka­navatikalpānapāyeṣūpapannāḥ |<br>
<a class="vai59" id="088.019"></a> yadbhūyasā tu narakeṣu tiryagyonau upapannāśca santo nityaṃ śastreṇa praghātitāḥ |<br>
<a class="vai59" id="088.020"></a> tatra yo ’sau caurasteṣāṃ samādāpakaḥ, sa evāyaṃ govṛṣaḥ |<br>
tasya karmaṇo vipākena iyantaṃ kālaṃ na kadācit sugatau upapannaḥ |<br>
<a class="vai59" id="088.021"></a> yatpunaridānīṃ mamāntike cittaṃ prasāditam, tasya karmaṇo vipākena divyaṃ mānuṣaṃ sukhamanubhūya pratyekāṃ bodhimadhigamiṣyati |<br>
<a class="vai59" id="088.023"></a> evaṃ hi ānanda tathāgatānāṃ cittaprasādo ’pyacintyavipākaḥ, kiṃ punaḥ praṇidhānam |<br>
<a class="vai59" id="088.024"></a> tasmāttarhi ānanda evaṃ śikṣitavyam yatstokastokaṃ muhūrtamuhūrtamantato ’cchaṭāsaṃghātamātramapi tathāgatamākārataḥ samanusmariṣyāmītyevaṃ te ānanda śikṣitavyam |<br>
|<br>
<a class="vai59" id="088.026"></a> athāyuṣmān ānando bhagavato bhāṣita­mabh­yāna­ndyānumodya bhikṣūṇāṃ purastādgāthā bhāṣate—<a class="vai59" id="088.027"></a> aho nāthasya kāruṇyaṃ sarvajñasya hitaiṣiṇaḥ |<br>
<a class="vai59" id="088.028"></a> sukṛtenaiva vātsalyam yasyedṛśamahodbhutam (8)|<br>
<a class="vai59" id="088.029"></a> āpanno hi paraṃ kṛcchraṃ govṛṣo yena mocitaḥ |<br>
<a class="vai59" id="088.030"></a> vyākṛtaśca bhave divye pratyekaśca jino hyasau (9)|<br>
iti |<br>
|<br>
<a class="vai59" id="088.031"></a> idamavocadbhagavān |<br>
āttamanasaste bhikṣavo bhāṣitamabhyanandan |<br>
|<br>
<a class="vai59" id="088.032"></a> iti śrīdivyāvadāne ’śokavarṇāvadānamekādaśamam |<br>
|</p>
</article>
<aside id="metaarea"><p>Based on the edition by L. Vaidya, Mithila 1959: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href="http:%20%7C%7C%20fiindolo.sub.uni-goettingen.de%20%7C%20gretil%20%7C%201_sanskr%20%7C%204_rellit%20%7C%20buddh%20%7C%20divyav_u.htm" target="_blank"><span class="smallcaps">GRETIL</span></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
