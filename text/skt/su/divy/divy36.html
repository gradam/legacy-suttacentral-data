<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="divy36">
<article>
<div class="hgroup">
<p class="division">Divyāvadānam</p>
<h1>36. mākandikāvadānam</h1>
</div>
<p>
<a class="vai59" id="446.001"></a> buddho bhagavān kuruṣu janapadacārikāṃ carat kalmāṣadamyamanuprāptaḥ |<br>
<a class="vai59" id="446.002"></a> tena khalu punaḥ samayena kalmāṣadamye mākandiko nāma parivrājakaḥ prativasati |<br>
<a class="vai59" id="446.003"></a> tasya sākalir nāma patnī |<br>
<a class="vai59" id="446.004"></a> tasya duhitā jātā abhirūpā darśanīyā prāsādikā sarvāṅgapratyaṅgopetā |<br>
 tasyā asthīni sūkṣmāṇi susūkṣmāṇi, na śakyata upamā kartum |<br>
<a class="vai59" id="446.005"></a> tasyāstrīṇi saptāhānyekaviṃśatiṃ divasān vistareṇa jātimahī saṃvṛttā yāvajjātamahaṃ kṛtvā nāmadheyaṃ vyavasthāpyate—kiṃ bhavatu dārikāyā nāmeti? jñātaya ūcuh—iyaṃ dārikā abhirūpā darśanīyā prāsādikā sarvāṅgapratyaṅgopetā |<br>
<a class="vai59" id="446.008"></a> tasyā asthīni sūkṣmāṇi susūkṣmāṇi, na śakyate upamā kartum |<br>
 bhavatu dārikāyā anupameti nāma |<br>
<a class="vai59" id="446.009"></a> tasyā anupameti nāmadheyaṃ vyavasthāpitam |<br>
 sonnītā vardhitā |<br>
 mākandikaḥ saṃlakṣayati—iyaṃ dārikā na mayā kasyacit kulena dātavyā na dhanena nāpi śrutena, kiṃ tu yo ’syā rūpeṇa samo vāpyadhiko vā, tasya mayā dātavyeti |<br>
|<br>
<a class="vai59" id="446.012"></a> atrāntare bhagavān kuruṣu janapadeṣu cārikāṃ caran kalmāṣadamyamanuprāptaḥ |<br>
 kalmāṣadamye viharati kurūṇāṃ nigame viharati |<br>
<a class="vai59" id="446.013"></a> atha bhagavān pūrvāhṇe nivāsya pātracīvaramādāya kalmāṣadamyaṃ piṇḍāya prāvikṣat |<br>
<a class="vai59" id="446.014"></a> kalmāṣadamyaṃ piṇḍāya caritvā kṛtabhaktakṛtyaḥ paścādbhaktapiṇḍapātraḥ pratikrāntaḥ |<br>
<a class="vai59" id="446.015"></a> pātracīvaraṃ pratiśāmya pādau prakṣāmya anyatamavṛkṣamūlaṃ niśritya niṣaṇṇaḥ suptoragarājabhogaparipiṇḍīkṛtaṃ paryaṅkaṃ baddhvā |<br>
<a class="vai59" id="446.016"></a> tena khalu samayena mākandikaḥ parivrajakaḥ puṣpasamidhasyārthe nirgato ’bhut |<br>
<a class="vai59" id="446.017"></a> adrākṣīnmākandikaḥ parivrājako bhagavantaṃ dūradevānyataravṛkṣamūlaṃ niśritya suptoragarājabhogaparipiṇḍīkṛtaṃ paryaṅka baddhvā niṣaṇṇaṃ bhagavantaṃ dūrādevānyataravṛkṣamūlaṃ niśritya suptoragarājabhogaparipiṇḍīlṛtaṃ paryaṅkaṃ baddhvā niṣaṇṇaṃ prāsādikaṃ pradarśanīyaṃ śāntendriyaṃ śāntamānasaṃ parameṇa cittavyupaśamena samanvāgataṃ suvarṇayūpamiva śriyā jvalantam |<br>
<a class="vai59" id="446.020"></a> dṛṣṭvā ca punaḥ prītiprāmodyajātaḥ |<br>
 sa saṃlakṣayati—yādṛśo ’yaṃ śramaṇaḥ prāsādikaḥ pradarśanīyaḥ sakalajanamanohārī, durlabhastu sarvastrījanasya patiḥ pratirūpaḥ prāgeva anupamāyāḥ |<br>
<a class="vai59" id="446.022"></a> labdho me jāmāteti |<br>
 yena svaṃ niveśanaṃ tenopasaṃkrāntaḥ |<br>
 upasaṃkramya patnīmāmantrayate—yatkhalu bhadre jānīyāh—labdho me duhiturjāmātā |<br>
<a class="vai59" id="446.023"></a> alaṃkuruṣva, anupamāṃ dadāmīti |<br>
<a class="vai59" id="446.024"></a> sā kathyati—kasya prayacchasīti? sa kathayati—śramaṇasya gautamasyeti |<br>
 sā kathayati—gacchāvastāvatpaśyāva iti |<br>
<a class="vai59" id="446.025"></a> mākandikastayā sārdhaṃ gataḥ |<br>
 dūrāttayā dṛṣṭaḥ |<br>
 tasyā antarmārge smṛtirupapannā |<br>
<a class="vai59" id="446.026"></a> gāthāṃ bhāṣate—<a class="vai59" id="446.027"></a> dṛṣṭo mayā vipra sa piṇḍahetoḥ kalmāṣadamye vicaranmaharṣiḥ |<br>
<a class="vai59" id="446.029"></a> bhūratnabhā santi tasya pragacchato ’tyunnamate na caiva(?) (1)|<br>
<a class="vai59" id="446.031"></a> nāsau bhaktāṃ bhajate kumārikām |<br>
 nivarta, yāsyāmaḥ svakaṃ niveśanam |<br>
 so ’pi gāthāṃ bhāsate—
amaṅgale sākalike tvaṃ māṃgalayakāle vadase hyamaṅgalam |<a class="vai59" id="447.003"></a></p><p> saceddruta samadhikṛtaṃ bhaviṣyati punarapyasau kāmaguṇyeṣu raṃsyate (2)|<br>
 iti |<br>
<a class="vai59" id="447.005"></a> sā ānupamāṃ vastrāmlakārairalaṃkṛtya saṃprasthitā |<br>
 bhagavānapi tasnādvanaṣaṇḍādanyavanaṣaṇḍaṃ saṃprashtitaḥ |<br>
<a class="vai59" id="447.006"></a> adrākṣīnmākandikaḥ parivrājako bhagavantaṃ tṛṇasaṃstaraṇakam |<br>
 dṛṣṭvā ca punaḥ patnīmāmantrayate—yatkhalu bhavati jānīyāh—eṣa te duhitustṛṇasaṃstaraka iti |<br>
<a class="vai59" id="447.007"></a> sā gāthāṃ bhāṣate—<a class="vai59" id="447.009"></a> raktasya śayyā bhavatativikopitā dviṣṭasya śayyā sahasā nipīḍitā |<br>
<a class="vai59" id="447.011"></a> sūḍhasya śayyā khalu pādato gatā suvītarāgeṇa nisevitā nviyam |<br>
<a class="vai59" id="447.013"></a> nāsau bhartā bhajate kumārikāṃ nirvata, yāsyāmaḥ svaṃ niveśanam (3)|<br>
<a class="vai59" id="447.015"></a> amaṅgale sākalike tvaṃ maṅgalyakāle vadase hyamaṅgalam |<br>
<a class="vai59" id="447.017"></a> sāceddrutaṃ samadhikṛtaṃ bhaviṣyati punarapyasau kāmaguṇeṣu raṃsyate (4)|<br>
<a class="vai59" id="447.019"></a> adrākṣīnmākandikaḥ parivrājakaḥ |<br>
 bhagavataḥ padāni dṛṣṭvā punaḥ patnīmāmantrayate—imāni te bhavanti bhadre duhiturjāmātuḥ padāni |<br>
<a class="vai59" id="447.020"></a> gāthāṃ bhāṣate—<a class="vai59" id="447.021"></a> raktasya puṃsaḥ padamutpaṭaṃ syānnipīḍitaṃ dveṣavataḥ padaṃ ca |<br>
<a class="vai59" id="447.023"></a> padaṃ hi mūḍhasya visṛṣṭadehaṃ suvītarāgasya padaṃ tvihedṛśam |<br>
<a class="vai59" id="447.025"></a> nāsau bhartā bhajate kumārikām |<br>
<a class="vai59" id="447.026"></a> nivarta, yāsyāmaḥ svakaṃ niveśanam (5)|<br>
<a class="vai59" id="447.027"></a> amaṅgale sākalike pūrvavat |<br>
<a class="vai59" id="447.028"></a> bhagavatotkaśaśabdaḥ kṛtaḥ |<br>
 aśrauṣīnmākandikaḥ parivrājako bhagavata utkāśanaśabdaṃ śuśrāva |<br>
<a class="vai59" id="447.029"></a> śrutvā ca punaḥ punaḥ patnīmāmantrayate—eṣa te bhavati huhiturjāmāturutkāśanaśabda iti |<br>
<a class="vai59" id="447.030"></a> sā gāthāṃ bhāṣate—<a class="vai59" id="447.031"></a> rakto naro bhavati hi gadadasvaro dviṣṭo naro bhavati hi khakkhaṭāsvaraḥ |<br>
 mūḍho naro hi bhavati samākulasvaro buddho hyayaṃ brāhmaṇadundubhisvaraḥ |<br>
<a class="vai59" id="448.003"></a> nāsau bhartā bhajate kumārikāṃ nivarta yāsyāmaḥ svakaṃ niveśanam (3)|<br>
<a class="vai59" id="448.005"></a> amaṅgale sākalike pūrvavat |<br>
<a class="vai59" id="448.006"></a> bhagavatā mākandikaḥ parivrājako dūrādivalokitaḥ |<br>
 adrākṣīnmākandikaḥ parivrājako bhagavantamavalokayantam |<br>
<a class="vai59" id="448.007"></a> dṛṣṭvā ca punaḥ patnīmāmantrayate sma—eṣa te bhavati duhiturjāmātā nirīkṣata iti |<br>
<a class="vai59" id="448.008"></a> sa gāthāṃ bhāṣate—<a class="vai59" id="448.009"></a> rakto naro bhavati hi cañcalekṣaṇo dviṣṭo bhujagaghoraviṣo yathekṣate |<br>
<a class="vai59" id="448.011"></a> mūḍo naraḥ saṃtamasīva paśyati dvijavītarāgo yugamātradarśī |<br>
<a class="vai59" id="448.013"></a> na eṣa bhartā bhajate kumārikāṃ nivarta yāsyāmaḥ svakaṃ niveśanam (7)|<br>
<a class="vai59" id="448.015"></a> amaṅgale sākalike pūrvavat |<br>
<a class="vai59" id="448.016"></a> bhagavāṃścakramyate |<br>
 adrākṣīnmākandikaḥ parivrājako bhagavantaṃ caṃkramyamāṇam |<br>
<a class="vai59" id="448.017"></a> dṛṣṭvā ca punaḥ patnīmāmantrayate—eṣa duhiturjāmātā caṃkramyata iti |<br>
 sā gāthāṃ bhāṣate—<a class="vai59" id="448.018"></a> yathāsya tetre ca yathāvalekitam yathāsya kāle sthita eva gacchataḥ |<br>
<a class="vai59" id="448.020"></a> yathaiva padmaṃ stimite jale ’sya netraṃ viśiṣṭe vadane virājate |<br>
<a class="vai59" id="448.022"></a> na eṣa bhartā bhajate kumārikāṃ nivarta yāsyāmaḥ svakaṃ niveśanam (8)|<br>
<a class="vai59" id="448.024"></a> amaṅgale sākalike tvaṃ maṅgalakāle vadase hyamaṅgalam |<br>
<a class="vai59" id="448.026"></a> saceddrutaṃ samadhikṛtaṃ bhaviṣyati punarapyayaṃ kāmaguṇeṣu raṃsyate (9)|<br>
<a class="vai59" id="448.028"></a> vaśiṣṭhośīramaunalāyanā(?) apatyahetoratatkāmamohitāḥ |<br>
<a class="vai59" id="448.030"></a> dharmo munīnāṃ hi sanātano hyayamapatyamutpāditavān sanātanaḥ (10)|<br>
<a class="vai59" id="449.001"></a> atha mākandikaḥ parivrājako yena bhagavāṃstenopasaṃkrāntaḥ |<br>
 upasaṃkramya bhagavantamidamavocat—<a class="vai59" id="449.003"></a> imāṃ bhagavān paśyatu me sūtāṃ satīṃ rūpopapannāṃ pramadāmalaṃkṛtām |<br>
<a class="vai59" id="449.005"></a> kāmārthinīm yadbhavate pradīyate sahānayā sādhurivācaratāṃ bhavān |<br>
<a class="vai59" id="449.007"></a> sametya candro nabhasīva rohiṇīm (11)|<br>
<a class="vai59" id="449.008"></a> bhagavān saṃlakṣayati—yadyahamanupamāyā anunayavacanaṃ brūyām, sthānametadvidyate yadanupamā rāgeṇa svinnā kālaṃ kurvāṇā bhaviṣyati |<br>
<a class="vai59" id="449.009"></a> tattasyāḥ pratighavacanaṃ brūyāmiti viditvā gāthāṃ bhāṣate—<a class="vai59" id="449.011"></a> dṛṣṭā mayā mārasutā hi vipra tṛṣṇā na me nāpi tathā ratiśca |<br>
<a class="vai59" id="449.013"></a> chando na me kāmaguṇeṣu kaścit |<br>
<a class="vai59" id="449.014"></a> tasmādimāṃ mūtrapurīṣapūrṇāṃ praṣṭuṃ hi yattāmapi notsaheyam (12)|<br>
<a class="vai59" id="449.016"></a> mākandiko gāthāṃ bhāṣate—<a class="vai59" id="449.017"></a> sutāmimāṃ paśyasi kiṃ madīyāṃ hīnāṅginīṃ rūpaguṇairviyuktām |<br>
<a class="vai59" id="449.019"></a> chandaṃ na yenātra karoṣi cārau viviktabhāveṣviva kāmabhogī (13)|<br>
 iti |<br>
<a class="vai59" id="449.021"></a> bhagavānapi gāthāṃ bhāṣate—<a class="vai59" id="449.022"></a> yasmādihārthī viṣayeṣu mūṭaḥ sa prārthayedvipra sutāṃ tavemām |<br>
<a class="vai59" id="449.024"></a> rūpopapannāṃ viṣayeṣu saktāmavītarāgo ’tra janaḥ pramūḍaḥ (14)|<br>
<a class="vai59" id="449.026"></a> ahaṃ tu buddho munisattamaḥ kṛtī prāptā mayā bodhiranuttarā śivā |<br>
<a class="vai59" id="449.028"></a> padmam yathā vārikaṇairaliptaṃ carāmi loke ’nupalipta eva (15)|<br>
<a class="vai59" id="449.030"></a> nīlāmbujaṃ kardamavārimadhye yathā ca paṅkena va nopaliptam |<br>
<a class="vai59" id="449.032"></a> tathā hyahaṃ brāhmaṇa lokamadhye carāmi kāmeṣu viviktah <span class="supplied">eva</span> (16)|<br>
 iti |<br>
<a class="vai59" id="450.001"></a> athānupamā bhagavatā mūtrapurīṣavādena samudācaritā vītaharṣā durmanāḥ saṃvṛttā |<br>
 tasyā yadrāgaparyavasthānaṃ tadvigatam, dveṣaparyavasthānamutpannam, sthūlībhūtāryasthītikāvarībhūtekṣiṇī(?) |<br>
<a class="vai59" id="450.003"></a> tena sa khalu samayenānyatamo mahallo, bhagavataḥ pṛṣṭhataḥ sthito ’bhūt |<br>
 atha mahallo bhagavantamidamavocat—<a class="vai59" id="450.005"></a> samantadṛṣṭe pratigṛhya nārīmasmatsametāṃ bhagavan prayaccha |<br>
<a class="vai59" id="450.007"></a> ratā vayaṃ hi pramadāmalaṃkṛtāṃ bhokṣyāmahe ghīra yathānulomam (17)|<br>
 iti |<br>
<a class="vai59" id="450.009"></a> evamukte bhaganāṃstaṃ mahallamidamavocat—apehi puruṣa, mā me puratastiṣṭheti |<br>
 sa ruṣito gāthāṃ bhāṣate—<a class="vai59" id="450.011"></a> idaṃ ca te pātramidaṃ ca cīvaram yaṣṭiśca kuṇḍī ca vrajantu niṣṭhām |<br>
<a class="vai59" id="450.013"></a> imāṃ ca śikṣāṃ svayameva dhāraya dhātrī yathā hyaṅkagataṃ kumārakam (18)|<br>
 iti |<br>
<a class="vai59" id="450.015"></a> evamukte sa mahallaḥ śikṣāṃ pratyākhyāya mahānanāryo ’yamiti matvā yena mākandikaḥ parivrājakastenopasaṃkrāntaḥ |<br>
<a class="vai59" id="450.016"></a> upasaṃkramya mākandikaṃ parivrājakamidamavocat—anuprayacchamamāntike ’nupamāmiti |<br>
<a class="vai59" id="450.017"></a> sa paryavasthitaḥ kathayati—mahalla, draṣṭamapi te na prayacchāmi, prāgeva sparcṭumiti |<br>
<a class="vai59" id="450.018"></a> evamuktasya mākandikasya parivrājakasyāntike tādṛśaṃ paryavasthānamupannam yenoṣṇaṃ śoṇitaṃ chardayitvā kālagato narakeṣūpapannaḥ |<br>
|<br>
<a class="vai59" id="450.020"></a> tato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuh—paśya bhadanta, bhagavatā anupamā labhyamānā na pratigṛhīteti |<br>
<a class="vai59" id="450.021"></a> bhagavānāha—na bhikṣava etarhi, yathā atīte ’pyadhvanyeṣā mayā labhyamānā na pratigṛhītā |<br>
<a class="vai59" id="450.022"></a> tacchrūyatām |<br>
|<br>
<a class="vai59" id="450.023"></a> bhūtapūrvaṃ bhikṣavo ’nyatamasmiṅkarvaṭake ’yaskāraḥ prativasati |<br>
 tena sadṛśātkulāt kalatramānītam |<br>
<a class="vai59" id="450.024"></a> pūrvavadyāvadduhitā jātā abhirūpā darśanīyā prāsādikā |<br>
 unnītā vardhitā mahānītaṃ saṃvṛttā |<br>
<a class="vai59" id="450.025"></a> ayaskāraḥ saṃlakṣayati—mayaiṣā duhitā na kasyacit kulena dātavyā, na rūpeṇa na dhanena, api tu yo mama śilpena samo ’bhyadhiko vā, tasyāhamenāṃ dāsyāmīti |<br>
<a class="vai59" id="450.027"></a> yāavadanyatamo māṇavo bhikṣārthī tasya gṛhaṃ praviṣṭaḥ |<br>
 sā dārikā bhaikṣamādāya nirgatā |<br>
 sa māṇavastāṃ dṛṣṭvā kathayati—dārike, tvaṃ kasyaciddattā āhosvinna datteti? sā kathayati—yadā jātāhaṃ tadaiva matpitaivāṅgīkṛtya vadati—duṣkaramasau māṃ kasyaciddāsyati |<br>
<a class="vai59" id="450.029"></a> kiṃ tava pitā vadati? yo mama śilpena samo ’bhyadhiko vā, asyāhamenāṃ dāsyāmīti |<br>
<a class="vai59" id="450.030"></a> tava pitā kīdṛśaṃ śilpaṃ jānīte? sūcīmīdṛśāṃ karoti yāvadudake plavate |<br>
<a class="vai59" id="450.031"></a> sa māṇavaḥ saṃlakṣayati—kiṃ cāpyahamanayānarthī, madāpanayo ’sya kartavya iti |<br>
<a class="vai59" id="450.032"></a> kuśalo ’sau teṣu teṣu śilpasthānakarmasthāneṣu |<br>
 tenāyaskārabhāṇḍikām yācitvā anyatra gṛhe susūkṣmāḥ sūcyo ghaṭitāḥ, yā udake plavante |<br>
<a class="vai59" id="451.002"></a> ekā ca mahatī ghaṭitā yasyāṃ sapta sūcyaḥ pratikṣiptāḥ saha tayā plavante |<br>
 sa tāḥ kṛtvā tasyāyaskārasya gṛhamāgataḥ |<br>
<a class="vai59" id="451.003"></a> sa kathayati—sūcyaḥ sūcya iti |<br>
 tayā dārikayā dṛṣṭāḥ |<br>
 sā gāthāṃ bhāṣate—<a class="vai59" id="451.005"></a> unmattakastvaṃ kaṭuko ’tha vāsi acetanaḥ |<br>
<a class="vai59" id="451.006"></a> ayaskāragṛhe yastvaṃ sūcīṃ viktretumāgataḥ (19)|<br>
 iti |<br>
<a class="vai59" id="451.007"></a> so ’pi gāthāṃ bhāṣate—<a class="vai59" id="451.008"></a> nāhamunmattako vāsmi kaṭuko ’hamacetanaḥ |<br>
<a class="vai59" id="451.009"></a> mānāvatāraṇārthaṃ tu mayā śilpaṃ pradṛśyate (20)|<br>
<a class="vai59" id="451.010"></a> sacetpitā te jānīyācchilpaṃ mama hi yādṛśam |<br>
<a class="vai59" id="451.011"></a> tvāṃ caivānuprayaccheta anyacca vipratam (vipulam?) dhanam (21)|<br>
 iti |<br>
<a class="vai59" id="451.012"></a> sā kathayati—kīdṛśaṃ tvaṃ śilpaṃ jānīṣe? īdṛṣīṃ sūcīṃ karomi yodake plavate |<br>
<a class="vai59" id="451.013"></a> tayā mātur niveditam—amba, śilpakarmātrāgata iti |<br>
 sā kathayati—praveśayeti |<br>
 tayā praveśitaḥ |<br>
<a class="vai59" id="451.014"></a> ayaskārabhāryā kathayati—kīdṛśaṃ tvaṃ śilpaṃ jānīṣe? tena samākhyātam |<br>
 tayā svāmine niveditaḥ |<br>
<a class="vai59" id="451.015"></a> āryaputra, ayaṃ śilpadārakaḥ |<br>
 īdṛśaṃ jānīta iti |<br>
 sa kathayati—yadyevamānaya pānīyam, paśyāmīti |<br>
<a class="vai59" id="451.016"></a> tayā pānīyasya bhājanaṃ pūrayitvopanāmitam |<br>
 tenaikā sūcī prakṣiptā |<br>
<a class="vai59" id="451.017"></a> sā plotumārabdhā |<br>
 evaṃ dvitīyā, tṛtīyā |<br>
 tataḥ sā mahatī sūcī prakṣiptā |<br>
 sāpi plotumārabdhā |<br>
<a class="vai59" id="451.018"></a> punastasyāmekā sūcī prakṣiptā |<br>
 tathāpi plotumārabdhā |<br>
 evaṃ dvitīyāṃ tṛtīyām yāvat saptasūcīṃ prakṣipya prakṣiptāstathāpi plotumārabdhāḥ |<br>
<a class="vai59" id="451.019"></a> ayaskāraḥ saṃlakṣayati—mamaiṣo ’dhikataraḥ śilpena |<br>
<a class="vai59" id="451.020"></a> asmai duhitaramanuprayacchām |<br>
 iti viditvā tāṃ dārikāṃ sarvālaṃkāravibhūṣitāṃ kṛtvā vāmena pāṇinā gṛhītvā dakṣiṇena pāṇinā bhṛṅgārakamādāya māṇavasya purataḥ sthitvā kathayati—imāṃ te ’haṃ māṇavaka duhitaramanuprayacchāmi bhāryārthāyeti |<br>
<a class="vai59" id="451.022"></a> sa kathayati—nāhamanayārthī, kiṃ tu tavaiva madāpanayaḥ kartavya iti mayā śilpamupadarśitamiti |<br>
|<br>
<a class="vai59" id="451.024"></a> bhagavānāha—kiṃ manyadhve bhikṣavo yo ’sau māṇavaḥ, ahameva sa tena kālena tena samayena |<br>
<a class="vai59" id="451.025"></a> yo ’sāvayaskāraḥ, eṣa eva mākandikastena kālena tena samayena |<br>
 yāsāvayaskārabhāryā, eṣaivāsau mākandikabhāryā tena kālena tena samayena |<br>
<a class="vai59" id="451.026"></a> yāsāvayaskāraduhitā, eṣaivāsāvanupamā tena kālena tena samayena |<br>
<a class="vai59" id="451.027"></a> tadāpyeṣā mayā labhyamānā na pratigṛhītā |<br>
<a class="vai59" id="451.028"></a> etarhyapyeṣā mayā labhyamānā na pratigṛhītā |<br>
|<br>
<a class="vai59" id="451.029"></a> punarapi bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuh—paśya bhadanta ayaṃ mahallako ’nupamāmāgamyānayena vyasanamāpanna iti |<br>
<a class="vai59" id="451.030"></a> bhagavānāha—bhikṣava etarhi yathātīte ’pyadhvanyeṣa anupamāmāgamya sāntaḥpuro ’nayena vyasanamāpannaḥ |<br>
<a class="vai59" id="451.031"></a> tacchrūyatām |<br>
|<br>
 bhūtapūrvaṃ bhikṣavaḥ siṃhakalpāyāṃ siṃhakesarī nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanaṃ pūrvavadyāvaddharmeṇa rājyaṃ kārayati |<br>
<a class="vai59" id="452.002"></a> tena khalu samayena siṃhakalpāyāṃ siṃhako nāma sārthavāhaḥ prativasati āḍhyo mahādhano mahābhogo vistīrṇaviśālaparigrahaḥ pūrvavadyāvattena kalatramānītam |<br>
<a class="vai59" id="452.004"></a> sā āpannasattvā saṃvṛttā |<br>
 na cāsyāḥ kiṃcidamano ’jñaśabdaśravaṇam yāvadgarbhasya paripākāya |<br>
<a class="vai59" id="452.005"></a> sā aṣṭānāṃ vā navānāṃ vā māsānāmatyayāt prasūtā |<br>
 dārako jātah abhirūpo darśanīyaḥ prāsādiko gauraḥ kanakavarṇah chatrākāraśirāḥ pralambabāhurvidtīrṇalalāṭa uccaghoṇa saṃgatabhrūs tuṅganāsaḥ sarvāṅgapratyaṅgopetaḥ |<br>
<a class="vai59" id="452.007"></a> tasya trīṇi saptakānyekaviṃśatiṃ divasān vistareṇa tasya jātasya jātimahaṃ kṛtvā nāmadheyaṃ vyavasthāpyate—kiṃ bhavatu dārakasya nāmeti? jñātaya ūcuh—ayaṃ dārakaḥ siṃhasya sārthavahasya putraḥ |<br>
<a class="vai59" id="452.009"></a> bhavatu siṃhala iti nāma |<br>
 tasya siṃhala iti nāmadheyaṃ vyavasthāpitam |<br>
<a class="vai59" id="452.010"></a> siṃhalo dārako ’ṣṭābhyo dhātrībhyo dattaḥ pūrvavadyāvadaṣṭāsu parīkṣāsu ghaṭako vācakaḥ piṇḍitaḥ paṭupracāraḥ saṃvṛttaḥ |<br>
<a class="vai59" id="452.011"></a> tasya pitrā trīṇi vāsagṛhāṇi māpitāni haimantikaṃ graiṣmikaṃ vārṣikam |<br>
<a class="vai59" id="452.012"></a> trīṇyantaḥpurāṇi vyavasthāpitāni jyeṣṭhaṃ madhyaṃ kanīyasam |<br>
<a class="vai59" id="452.013"></a> so ’pareṇa samayena pitaramāhvayate—tāta, anujānīhi, mahāsamudramavatarāmīti |<br>
<a class="vai59" id="452.014"></a> sa kathayati—putra, tāvatprabhūtaṃ me dhanajātamasti yadi tvaṃ tilataṇḍulakulatthādiparibhogena ratnāni me paribhokṣyase, tathāpi me bhogā na tanutvaṃ parikṣayaṃ paryādānaṃ gamiṣyanti |<br>
<a class="vai59" id="452.015"></a> tadyāvadahaṃ jīvāmi, tāvat krīḍa ramasva paricāraya |<br>
<a class="vai59" id="452.016"></a> mamātyayād dhanenopārjitaṃ kariṣyasīti |<br>
 sa bhūyo bhūyaḥ kathayati—tāta, anujānīhi, mahāsamudramavatarāmīti |<br>
<a class="vai59" id="452.017"></a> sa tenāvaśyanirbandhaṃ jñātvā uktah—putra, evaṃ kuru |<br>
<a class="vai59" id="452.018"></a> kiṃ tu bhayabhairavasahiṣṇunā te bhavitavyamiti |<br>
 tena siṃhakalpāyāṃ rājadhānyāṃ ghaṇṭāvaghoṣaṇaṃ kāritam—śṛṇvantu bhavantaḥ siṃhakalpanivāsino vaṇijo nānādeśābhyāgatāśca |<br>
<a class="vai59" id="452.020"></a> siṃhalasārthavāho mahāsamudramavatariṣyatīti |<br>
 yo yuṣmākamutsahate siṃhalena sārthavāhena sārdhamaśulkenātarapaṇyena mahāsamudramavatartum, sa mahāsamudragamanīyaṃ paṇyaṃ samudānayatviti |<br>
<a class="vai59" id="452.022"></a> tataḥ pañcabhirvaṇikśatairmahāsamudragamanīyaṃ paṇyaṃ samudānītam |<br>
 mātāpitarau bhṛtyāṃśca suhṛtsambandhibāndhavānavalokya divasatithimuhūrtaprayogeṇa kṛtakautukama.ṅgalasvastyayanaḥ śakaṭairbhāraiḥ piṭakair mūṭairuṣṭrairgobhirgardabhaiḥ prabhūtaṃ mahāsamudragamanīyaṃ paṇyamādāya pañcabhirvaṇikśataiḥ saparivāraḥ saṃprasthitaḥ |<br>
<a class="vai59" id="452.025"></a> so ’nupūrveṇa grāmanagaranigamarāṣṭrājadhānīṣu cañcūryamāṇaḥ pattanānyavalokayan samudratīramanuprāptaḥ |<br>
<a class="vai59" id="452.026"></a> vistareṇa rākṣasīsūtraṃ sarvaṃ vācyam |<br>
 sarve te vaṇijo bālahāśvarājātpatitāḥ, tābhiśca rākṣasībhirbhakṣitāḥ |<br>
<a class="vai59" id="452.027"></a> siṃhalaka ekaḥ svastikṣemābhyāṃ jambudvīpamanuprāptaḥ |<br>
<a class="vai59" id="452.028"></a> siṃhalabhāryā yā rākṣasī sā rākṣasībhirucyate—bhagini, asmābhiḥ svakasvakāḥ svāmino bhikṣitāḥ, tvayā svāmī nirvāhitaḥ |<br>
<a class="vai59" id="452.029"></a> yadi tāvattamānayiṣyasītyevaṃ kuśalam, no cetvāṃ bhakṣayām iti |<br>
<a class="vai59" id="452.030"></a> sā saṃtrastā kathayati—yadi yuṣmākameṣa nirbandho māṃ dhariṣyatha ānayāmīti |<br>
<a class="vai59" id="452.031"></a> tāḥ kathayanti—śobhanam |<br>
 evaṃ kuruṣveti |<br>
 sā paramabhīṣaṇarūpamabhinirmāya laghuladhveva gatvā siṃhalasya sārthavāhasya purato gatvā sthitā |<br>
<a class="vai59" id="452.032"></a> siṃhalena sārthavahena niṣkoṣamasiṃ kṛtvā <a class="vai59" id="453.000"></a>saṃtrāsitā apakrāntā |<br>
<a class="vai59" id="453.001"></a> yāvanmadhyadeśāt sārtha āgataḥ |<br>
 sā rākṣasī sārthavāhasya pādayor nipatyāha—sārthavāha, ahaṃ tāmradvīpakasya rājño duhitā |<br>
<a class="vai59" id="453.002"></a> tenāhaṃ siṃhalasārthavāhasya bhāryārthaṃ dattā |<br>
<a class="vai59" id="453.003"></a> tasya mahāsamudramadhyagatasya makareṇa matsyajātena yānapātraṃ bhagnam |<br>
 tenāhamamaṅgaleti kṛtvā choritā |<br>
<a class="vai59" id="453.004"></a> tadarhasi taṃ mamopasaṃvarayitumiti |<br>
 tenādhivāsitaṃ kṣamāpayāmīti |<br>
 sa tasya sakāśaṃ gataḥ |<br>
<a class="vai59" id="453.005"></a> viśrambhakathālāpena muhūrtaṃ sthitvā kathayati—vayasya, rājaduhitāsau tvayā pariṇitā |<br>
<a class="vai59" id="453.006"></a> mā tāmasthāne parityaja, kṣamasveti |<br>
 sa kathayati—vayasya, nāsau rājaduhitā, tāmradvīpādasau rākṣasī |<br>
<a class="vai59" id="453.007"></a> atha kathamihāgatā? tena vṛttamārocitam |<br>
 sa tūṣṇīmavasthitaḥ |<br>
<a class="vai59" id="453.008"></a> siṃhalaḥ sārthavāho ’nukramataḥ svagṛhamanuprāptaḥ |<br>
 sāpi rākṣasī svayamatīvarūpayauvanasampannamahāsundarīmānuṣīrūpamāsthāya siṃhalasadṛśanirviśeṣasundaraṃ putraṃ nirmāya taṃ putramādāya siṃhakalpāṃ rājadhānīmanuprāptā |<br>
<a class="vai59" id="453.010"></a> siṃhalasya sārthavāhasya svagṛhadvāramūle ’vasthitā |<br>
 janakāyenāsau mukhabimbakena pratyabhijñātaḥ |<br>
<a class="vai59" id="453.011"></a> te kathayanti—bhavantaḥ, jñāyantāmayaṃ dārakaḥ siṃhalasya sārthavāhasya putra iti |<br>
<a class="vai59" id="453.012"></a> rākṣasī kathayati—bhavantaḥ, parijñāto yuṣmābhiḥ |<br>
 tasyaivāyaṃ putra iti |<br>
<a class="vai59" id="453.013"></a> te kathayanti—bhagini, kuta āgatā, kasya vā duhitā tvamiti? sā kathayati—bhavantaḥ, ahaṃ tāmradvīparājasya duhitā siṃhalasya sārthavāhasya bhāryārthaṃ dattā |<br>
<a class="vai59" id="453.014"></a> mahāsamudramadhyagatasya sārthavāhasya matsyajātena yānapātraṃ bhagnam |<br>
<a class="vai59" id="453.015"></a> tenāhamamaṅgaleti kṛtvā asthāne chotitā, kathaṃcidiha saṃprāptā |<br>
<a class="vai59" id="453.016"></a> kṣudraputrāham |<br>
 arhatha siṃhalaṃ sārthavāhaṃ kṣamayitumiti |<br>
 taistasya mātāpitror niveditam |<br>
<a class="vai59" id="453.017"></a> sa tābhyāmuktah—putra, mainām <span class="supplied">tyaja</span>duhitaraṃ rājñaḥ, kṣudraputreyaṃ tapasvinī, kṣameti |<br>
<a class="vai59" id="453.018"></a> sa kathayati—tāta, naiṣā rājaduhitā, rākṣasyeṣā tāmradvīpādihāgateti |<br>
 tau kathayatah—putra, sarvā eva striyo rākṣasyaḥ |<br>
<a class="vai59" id="453.019"></a> kṣameti |<br>
 tāta, yadyeṣā yuṣmākamabhipretā, etāṃ gṛhe dhārayata |<br>
<a class="vai59" id="453.020"></a> ahamapyanyatra gacchāmīti |<br>
 tau kathayatah—putra, sutarāṃ vayamenāṃ tavaivārthāya dhārayāmaḥ |<br>
 yadyeṣā tava nābhipretā, kimasmākamanayā? na dhārayāma iti |<br>
<a class="vai59" id="453.021"></a> tābhyāṃ niṣkāsitā |<br>
 sā siṃhakesaiṇo rājñaḥ sakāśaṃ gatā |<br>
<a class="vai59" id="453.022"></a> amātyai rājño niveditam—deva, īdṛśī rūpayauvanasampannā strī rājadvāre tiṣṭhatīti |<br>
<a class="vai59" id="453.023"></a> rājā kathayati—praveśayeti |<br>
 paśyāma iti |<br>
 sā taiḥ praveśitā |<br>
 hāriṇīndriyāṇi |<br>
<a class="vai59" id="453.024"></a> rājā tāṃ dṛṣṭvā rāgenotkṣiptaḥ |<br>
 svāgatavādasamudācāreṇa tāṃ samudācarya kathayati—kutaḥ kathamatrāgatā, kasya vā tvamiti |<br>
<a class="vai59" id="453.025"></a> sā pādayor nipatya kathayati—deva, ahaṃ tāmradvīpakasya rājño duhitā siṃhalasya sārthavāhasya bhārvārthaṃ dattā |<br>
<a class="vai59" id="453.026"></a> tasya mahāsamudramadhyagatasya makareṇa matsyajātena yānapātraṃ bhagnam |<br>
<a class="vai59" id="453.027"></a> tenāhamamaṅgaleti śrutvā asthāne chotitā, kathaṃcidiha saṃprāptā |<br>
<a class="vai59" id="453.028"></a> kṣudraputrāham |<br>
 tadarhasi deva tameva siṃhalaṃ sārthavāhaṃ kṣamāpayitumarhasi |<br>
 tena rājñā samāśvāsitā |<br>
<a class="vai59" id="453.029"></a> amātyānāmājñā dattā—gacchantu bhavantaḥ, siṃhalaṃ sārthavāhaṃ śabdayateti |<br>
 tairasau śabditaḥ |<br>
<a class="vai59" id="453.030"></a> rājā kathayati—siṃhala, enāṃ rājāduhitaraṃ dhāraya, kṣamasveti |<br>
 sa kathayati—deva, naiṣā rājaduhitā, rākṣasyeṣā tāmradvīpādihāgateti |<br>
<a class="vai59" id="453.031"></a> rājā kathayati—sārthavāha, sarvā eva striyo rākṣasyaḥ, kṣamasva |<br>
<a class="vai59" id="453.032"></a> atha tava nābhipretā, mamānuprayaccheti |<br>
 sārthavāhaḥ kathayati—deva, <a class="vai59" id="454.000"></a>rākṣasyeṣā |<br>
<a class="vai59" id="454.001"></a> nāhaṃ dadāmi, na varayāmīti |<br>
 sā rājñā antaḥpuraṃ praveśitā |<br>
 tayā rājā vaśīkṛtaḥ |<br>
<a class="vai59" id="454.002"></a> yāvadapareṇa samayena rājñaḥ sāntaḥpurasyāsvāpanaṃ datvā tāsāṃ rākṣasīnāṃ sakāśaṃ gatvā kathayati—bhaginyaḥ, kim yuṣmākaṃ siṃhalena sārthavāhena? mayā siṃhakesariṇo rājñaḥ sāntaḥpurasyāsvāpanaṃ dattam |<br>
<a class="vai59" id="454.004"></a> āgaccchata, taṃ bhakṣayāma iti |<br>
 tā vikṛtakaracaraṇanāsāḥ paramabhairavamātmānamabhinirmāya rātrau siṃhakalpamāgatāḥ |<br>
<a class="vai59" id="454.005"></a> tābhirasau rājā sāntaḥpuraparivāro bhakṣitaḥ |<br>
<a class="vai59" id="454.006"></a> prabhātāyāṃ rājanyāṃ rājadvāraṃ na mucyate |<br>
 rājagṛhasyopariṣṭātkuṇapakhādakāḥ pakṣiṇaḥ paribhrāmitumārabdhāḥ |<br>
<a class="vai59" id="454.007"></a> amātyā bhaṭabalāgranaigamajanapadāśca rājadvāre tiṣṭhanti |<br>
 eṣa śabdaḥ siṃhakalpāyāṃ rājadhānyāṃ samantato visṛtah—rājadvāraṃ na mucyate |<br>
<a class="vai59" id="454.008"></a> rājagṛhasyopariṣṭātkuṇapakhādakāḥ pakṣiṇaḥ paribhramanti |<br>
<a class="vai59" id="454.009"></a> amātyā bhaṭabalagraṃ naigamajanapadāśca rājadvāre tiṣṭhantīti |<br>
<a class="vai59" id="454.010"></a> siṃhalena sārthavāhena śrutam |<br>
 sa tvaritatvaritaṃ khaṅgamādāya gataḥ |<br>
 sa kathayati—bhavantaḥ, kṣamaṃ cintayata |<br>
<a class="vai59" id="454.011"></a> tayā rākṣasyā rājā khādita iti |<br>
 amātyāḥ kathayanti—kathamatra pratipattavyamiti? sa kathayati—niśrayaṇīmānayata, paśyāmīti |<br>
<a class="vai59" id="454.012"></a> tairānītā |<br>
 siṃhalaḥ sārthavāhaḥ khaṅgamādāya nirūṭhaḥ |<br>
<a class="vai59" id="454.013"></a> tena tāḥ saṃtrāsitāḥ |<br>
 tāsāṃ kāściddhastapādānādāya niṣpalāyitāḥ, kāścicchiraḥ |<br>
<a class="vai59" id="454.014"></a> tataḥ siṃhalena sārthavāhena rājakuladvārāṇi bhuktāni |<br>
 amātyai rājakulaṃ śodhitam |<br>
<a class="vai59" id="454.015"></a> paurāmātyajanapadāḥ saṃnipatya kathayanti—bhavantaḥ, rājā sāntaḥpuraparivāro rākṣasībhirbhakṣitaḥ |<br>
<a class="vai59" id="454.016"></a> kumāro nāsya, kamatrābhiṣiñcāma iti? tatraike kathayanti—yaḥ sāttvikaḥ prajñaśceti |<br>
<a class="vai59" id="454.017"></a> apare kathayanti—siṃhalātsārthavāhāt ko ’nyaḥ sāttvikaḥ prajñaśca? siṃhalaṃ sārthavāhamabhiṣiñcāma iti |<br>
<a class="vai59" id="454.018"></a> evaṃ kurmaḥ |<br>
 taiḥ siṃhalaḥ sārthavāha uktah—sārthavāha, rājyaṃ pratīccheti |<br>
<a class="vai59" id="454.019"></a> sa kathayati—ahaṃ vaṇiksaṃvyavahāropajīvī |<br>
 kiṃ mama rājyeneti? te kathayanti—sārthavāha, nānyaḥ śaknoti rājyaṃ dhārayitum |<br>
<a class="vai59" id="454.020"></a> pratīccheti |<br>
 sa kathayati—samayena pratīcchāmi yadi mama vacanānusāriṇo bhavatha |<br>
<a class="vai59" id="454.021"></a> pratīccha, bhavāmaḥ, śobhanaṃ te |<br>
 taurasau nagaraśobhāṃ kṛtvā mahatā satkāreṇa rājye ’bhiṣiktaḥ |<br>
<a class="vai59" id="454.022"></a> tena nānādeśanivāsino vidyāvādikā āhūya bhūyasyā mātrayā vidyā śikṣitā, evamiṣvastrācāryā iṣvastrāṇi |<br>
<a class="vai59" id="454.023"></a> amātyānāṃ cājñā dattā—sajjīkriyatāṃ bhavantaścaturaṅgabalakāyaṃ saṃnāhitam |<br>
<a class="vai59" id="454.025"></a> siṃhalo rājā caturaṅgādbalakāyādvaravarāṅgān hastino ’śvān rathān manuṣyāśca vahaneṣvaropya tāmradvīpaṃ saṃprasthitaḥ |<br>
<a class="vai59" id="454.026"></a> snupūrveṇa samudratīramanuprāptaḥ |<br>
 tāsāṃ rakṣasīnāmāpaṇasthānīyo dhvajaḥ kampitumārabdhaḥ |<br>
<a class="vai59" id="454.027"></a> tāḥ saṃjalpaṃ kartumārabdhāh—bhavatyaḥ, āpaṇasthānīyo dhvajaḥ kampate |<br>
<a class="vai59" id="454.028"></a> nūnaṃ jāmbudvīpakā manuṣyā yuddhabhinandina āgatāḥ |<br>
<a class="vai59" id="454.029"></a> samanveṣāma iti |<br>
 tāḥ samudratīraṃ gatāḥ |<br>
 yāvat paśyanti anekaśatāni yānapātrāṇi samudratīramanuprāptāni |<br>
<a class="vai59" id="454.030"></a> dṛṣṭvā ca punastā ardhena pratyudgatāḥ |<br>
 tato vidyādhāribhirāviṣṭā iṣvastrācāryaiḥ saṃpraghātitāḥ |<br>
<a class="vai59" id="454.031"></a> avaśiṣṭāḥ siṃhalasya rājñaḥ pādayor nipatya kathayanti—deva, kṣamasveti |<br>
<a class="vai59" id="454.032"></a> sa kathayati—samayena kṣame, yadi yūyametannagaramutkīlayitvā anyatra gacchatha, na ca madvijite <a class="vai59" id="455.000"></a>kasyacidaparādhyatheti |<br>
<a class="vai59" id="455.001"></a> tāḥ kathayanti—deva, evaṃ kurmaḥ |<br>
 śobhanam |<br>
 taṃ nagaramutkīlayitvā anyatra gatvāvasthitāḥ |<br>
<a class="vai59" id="455.002"></a> siṃhalenāpi rājñā āvāsitamiti siṃhaladvīpaḥ siṃhaladvīpa iti saṃjñā saṃvṛttā |<br>
|<br>
<a class="vai59" id="455.004"></a> kiṃ manyadhve bhikṣavo yo ’sau simihalaḥ, ahameva sa tena kālena tena samayena |<br>
 yo ’sau siṃhakesarī rājā, eṣa eva sa mahallastena kālena tena samayena |<br>
<a class="vai59" id="455.005"></a> yā sā rākṣasī, eṣaivānupamā tena kālena tena samayena |<br>
<a class="vai59" id="455.006"></a> tadāpyeca anupamāyā arthe anayena vyavasanamāpannaḥ |<br>
 etarhyapyeṣa anupamāyā arthe anayena vyasanamāpannaḥ |<br>
|<br>
<a class="vai59" id="455.008"></a> mākandikaḥ parivrājako ’nupamāmādāya kauśāmbīṃ gataḥ |<br>
 anyatamasminnudyāne ’vasthitaḥ |<br>
<a class="vai59" id="455.009"></a> udyānapālakapuruṣeṇa rājña udayanasya vatsarājasya niveditam—deva, strī abhirūpā darśanīyā prāsādikā udyāne tiṣṭhati |<br>
<a class="vai59" id="455.010"></a> devasyaiṣā yogyeti śrutvā rājā tadudyānaṃ gataḥ |<br>
<a class="vai59" id="455.011"></a> tenāsau dṛṣṭā |<br>
 hārīṇīndriyāṇi |<br>
 sahadarśanādevākṣiptahṛdayaḥ |<br>
 tena mākandikaḥ parivrājaka uktah—kasyeyaṃ dārikā? sa āha—deva, madduhitā deva, na kasyacid |<br>
<a class="vai59" id="455.012"></a> mama kasmānna dīyate? deva, dattā bhavatu rājñaḥ |<br>
<a class="vai59" id="455.013"></a> śobhanam |<br>
 mahārājasya bahavaḥ paṇyapariṇītāḥ |<br>
 tasya puṣpadantasya pariṇītā |<br>
<a class="vai59" id="455.014"></a> tasyāḥ puṣpadantasya prāsādasyārthaṃ dattam, pañcopasthāyikāśatāni dattāni, pañca ca kārṣāpaṇaśatāni dine dine gandhamālyanimittam |<br>
<a class="vai59" id="455.015"></a> mākandikaḥ parivrājako ’grāmātyaḥ sthāpitaḥ |<br>
<a class="vai59" id="455.016"></a> tena khalu punaḥ samayenodayanasya rājñastrayo ’grāmātyā yogandharāyaṇo ghoṣilo mākandika iti |<br>
<a class="vai59" id="455.017"></a> yāvadapareṇa samayena udayanasya rājñaḥ puruṣa upasaṃkrāntaḥ |<br>
 rājñā pṛṣṭah—kastvamiti? sa kathayati—deva priyākhyāyīti |<br>
<a class="vai59" id="455.018"></a> amātyānāmājñā dattā—bhavantaḥ, prayacchata priyākhyāyino vṛttimiti |<br>
<a class="vai59" id="455.019"></a> taistasya vṛttirdattā |<br>
 yāvadaparaḥ puruṣa upasaṃkrāntaḥ |<br>
 so ’pi rājñā pṛṣṭah—kastvamiti? sa kathayati—deva apriyākhyāyīti |<br>
<a class="vai59" id="455.020"></a> rājñā amātyānāmājñā dattā—bhavantaḥ, prayacchatāasyāpyapriyākhyāyino vṛttimiti |<br>
<a class="vai59" id="455.021"></a> te kathayanti—mā kadāciddevo ’priyaṃ śṛṇuyāt |<br>
 sa kathayati—bhavantaḥ, vistīrṇāni rājakāryāṇi |<br>
<a class="vai59" id="455.022"></a> priyacchateti |<br>
 taistasyāpi vṛttirdattā |<br>
 yāvadapareṇa samayena rājā udayanaḥ śyāmāvatī anupamā caikasmin sthāne tiṣṭhanti |<br>
<a class="vai59" id="455.023"></a> tadā rājñā kṣutaṃ kṛtam |<br>
<a class="vai59" id="455.024"></a> śyāmāvatyoktam—namo buddhāyeti |<br>
 anupamayā namo devasyeti |<br>
 anupamā kathayati—mahārāja, śyāmāavatī devasya santakaṃ bhaktaṃ bhuṅkte, śramaṇasya gautamasya namaskāraṃ karotīti |<br>
<a class="vai59" id="455.026"></a> rājā kathayati—anupame, nātra hyevam |<br>
 śyāmāvatyupāsikā |<br>
 avaśyaṃ śramaṇasya gautamasya namaskāraṃ karotīti |<br>
<a class="vai59" id="455.027"></a> sā tūṣṇīmavasthitā |<br>
 tasyāḥ preṣyadārikā uktā—dārike, yadā devaḥ śyāmāvatī ahaṃ ca rahasi tiṣṭhema, tadā tvaṃ sopānake kāṃsikāṃ pātayiṣyasīti |<br>
<a class="vai59" id="455.029"></a> evamastviti |<br>
 tayā teṣāṃ rahasyavasthitānāṃ sopānake kāṃsikā pātitā |<br>
 śyāmāvatyoktam—namo buddhāyeti |<br>
<a class="vai59" id="455.030"></a> anupamā namo devasyetyuktvā kathayati—devasya santakaṃ bhavatī bhuṅkte, śramaṇasya gautamasya namaskāraṃ karotīti |<br>
<a class="vai59" id="455.031"></a> rājā kathayati—anupame, atra mā saṃrambhaṃ kuru, upāsikaiṣā, nātra doṣa iti |<br>
<a class="vai59" id="455.032"></a> rājā udayana ekasmin divase śyāmāvatyā sakāśam <a class="vai59" id="456.000"></a>bhuṅkte, dvitīyadivase ’nupamāyāḥ |<br>
<a class="vai59" id="456.001"></a> rājñā śākunikasyājñā dattā—yasmin divase śyāmāvatyā bhojanavāraḥ, tasmin divase jīvantaḥ kapiṃjalā ānetavyā iti |<br>
<a class="vai59" id="456.002"></a> śākunikena jīvantaḥ kapiṃjalā rājña upanītāḥ |<br>
<a class="vai59" id="456.003"></a> rājā kathayati—anupamāyāḥ samarpayeti |<br>
 anupamayā śrutam |<br>
<a class="vai59" id="456.004"></a> sā kathayati—deva, na mama vāraḥ |<br>
 śyāmāvatyā vāra iti |<br>
 rājā kathayati—gaccha bhoḥ puruṣa, śyāmāvatyāḥ samarpayeti |<br>
<a class="vai59" id="456.005"></a> tena śyāmāvatyāḥ sakāśamupanītah—devasyārthāya sādhayeti |<br>
 sā kathayati—kimahaṃ śākunikāyinī? na mama prāṇātipātaḥ kalpate |<br>
<a class="vai59" id="456.006"></a> gaccheti |<br>
 tena rājñe gatvā niveditam—deva, śyāmāvatī kathayati—kimahaṃ śākunikāyinī? na mama prāṇātipātaḥ kalpate |<br>
<a class="vai59" id="456.008"></a> gaccheti |<br>
 anupamā śrutvā kathayati—deva, yadyasāvucyate śramaṇasya gautamasyārthāya sādhayeti sāmprataṃ saparivārā sādhayet |<br>
<a class="vai59" id="456.009"></a> rājā saṃlakṣayati—syādevam |<br>
 tenāsau puruṣa uktah—gaccha bhoḥ puruṣa, evaṃ vada—bhagavato ’rthāya sādhayeti |<br>
<a class="vai59" id="456.010"></a> saṃprasthito ’nupamayā pracchannamuktah—praghātayitvānayeti |<br>
<a class="vai59" id="456.011"></a> tena praghātayitvā śyāmāvatyā upanītāḥ |<br>
 deva kathayati—bhagavato ’rthāya sādhayeti |<br>
<a class="vai59" id="456.012"></a> sā saparivārā udyuktā |<br>
 śākunikena gatvā rājñe niveditam—sā deva saparivārā udyukteti |<br>
<a class="vai59" id="456.013"></a> anupamā kathayati—śrutaṃ devena? yadi tāvatprāṇātipāto na kalpate, śramaṇasyārthāya na kalpate, devasyāpi kalpate? devasya na kalpate iti kuta etat? rājā paryavasthito dhanuḥ pūrayitvā saṃprathitaḥ |<br>
<a class="vai59" id="456.015"></a> mitāmitramadhyamo lokaḥ |<br>
 aparayā śyāmāvatyā niveditam—devo ’tyarthaṃ paryavasthito dhanuḥ pūrayitvā āgacchati, kṣamayeti |<br>
<a class="vai59" id="456.016"></a> tayā svopaniṣaduktā—bhaginyaḥ, sarvā yūyaṃ maitrīṃ samāpadyadhvamiti |<br>
<a class="vai59" id="456.017"></a> tāḥ sarvā maitrīsamāpannāḥ |<br>
<a class="vai59" id="456.018"></a> rājñā ā karṇāddhanuḥ pūrayitvā śaraḥ kṣiptaḥ |<br>
 so ’rdhamārge patitaḥ |<br>
 dvitīyaḥ kṣiptaḥ |<br>
 sa nivartya rājñaḥ samīpe patitaḥ |<br>
<a class="vai59" id="456.019"></a> tṛtīyaṃ kṣeptumārabdhaḥ |<br>
 śyāmāvatī kathayati—deva, mā kṣepsyasi |<br>
 mā sarveṇa sarvaṃ na bhaviṣyatīti |<br>
<a class="vai59" id="456.020"></a> rājā vinītaḥ kathayati—tvaṃ devī nāgī yakṣiṇī gandharvī kinnarī mahoragīti? sā kathayati—na |<br>
<a class="vai59" id="456.021"></a> atha kā tvam? bhagavataḥ śrāvikā anāgāminī |<br>
 maya bhagavato ’ntike ’nāgāmiphalaṃ sākṣātkṛtam, ebhiśca pañcabhiḥ strīśataiḥ satyāni dṛṣṭānīti |<br>
<a class="vai59" id="456.022"></a> rājā abhiprasannaḥ kathayati—varaṃ te ’nuprayacchāmīti |<br>
<a class="vai59" id="456.023"></a> sā kathayati—yadi devo ’bhiprasannaḥ, yadā devo ’ntaḥpuraṃ praviśati, tadā mamāntike dharmānvayamupasthāpayediti |<br>
<a class="vai59" id="456.024"></a> rājā kathayati—śobhanam |<br>
<a class="vai59" id="456.025"></a> evaṃ bhavatviti |<br>
 so ’nupamāyāḥ śyāmāvatyā antike dharmānvayaṃ prasādayati |<br>
 yānyasya navasasyāni navaphalāni navartukāni samāpadyante, tāni tatprathamataḥ śyāmāvatyāḥ prayacchati |<br>
<a class="vai59" id="456.027"></a> īṣryāprakṛtirmātṛgrāmaḥ |<br>
 anupamā saṃlakṣayati—ayaṃ rājā maya sārthaṃ ratikrīḍāṃ pratyanubhavati |<br>
<a class="vai59" id="456.028"></a> śyāmāvatyā navaiḥ phalair navaiḥ sasyakair navartukaiḥ kārāṃ karoti |<br>
 tadupāyasaṃvidhānaṃ kartavyam yenaiṣā praghātyata iti |<br>
<a class="vai59" id="456.029"></a> sā ca tasyāḥ praghātanāya randhrānveṣaṇatatparā avasthitā |<br>
 rājñaścānyatamaḥ kārvaṭiko viruddhaḥ |<br>
<a class="vai59" id="456.030"></a> tenaikaṃ daṇḍasthānaṃ preṣitam |<br>
 taddhatuprahatamāgatam |<br>
<a class="vai59" id="456.031"></a> evaṃ dvitīyaṃ tṛtīyam |<br>
 amātyāḥ kathayanti—devasya balaṃ hīyate, kārvaṭikasya balaṃ varthate |<br>
<a class="vai59" id="456.032"></a> yadi devaḥ svayameva na gacchati, sthānametadvidyate yat sarvathāsau durdamyo <a class="vai59" id="457.000"></a>bhaviṣyati |<br>
<a class="vai59" id="457.001"></a> tena kauśāmbyāṃ ghaṇṭāvaghoṣaṇaṃ kāritam—yo mama vijite kaścicchastropajīvī prativasati, tena sarveṇa gantavyamiti |<br>
<a class="vai59" id="457.002"></a> tena saṃprasthitena yogandharāyaṇa uktah—tvamiha tiṣṭheti |<br>
<a class="vai59" id="457.003"></a> sa na saṃpratipadyate |<br>
 sa kathayati—devenaiva sārdhaṃ gacchāmīti |<br>
 ghoṣilo ’pyukta evameva kathayati |<br>
<a class="vai59" id="457.004"></a> rājñā mākandikaḥ sthāpita uktaśca—śyāmāvatyā yogodvahanaṃ kartavyamiti |<br>
<a class="vai59" id="457.005"></a> saṃprasthitenāpyanuvrajan sa evamevoktaḥ |<br>
 nivartamānenāpi tena saṃpratipannam |<br>
 so ’nupamāyāḥ sakāśaṃ gataḥ |<br>
<a class="vai59" id="457.006"></a> tayā pṛṣṭah—tāta, ka iha devena sthāpitah? aham |<br>
 sā saṃlakṣayati—śobhanam |<br>
<a class="vai59" id="457.007"></a> śakyamanena sahāyena vairaniryātanaṃ kartumiti viditvā kathayati—nānujānīṣe śyāmāvatī kā mama bhavatīti |<br>
<a class="vai59" id="457.008"></a> putri, jāne sapatnīti |<br>
 tāta satyamevam |<br>
 nānujānīṣe kataro dharmo ’tyarthaṃ bādhata iti? putri, jāne īrṣyā mātsaryaṃ ca |<br>
<a class="vai59" id="457.009"></a> tāta yadyevam, śyāmāvatīṃ praghātaya |<br>
<a class="vai59" id="457.010"></a> sa kathayati—kiṃ me dve śirasī? yāvat trirapyahaṃ rājñā siṃdiṣṭah—śyāmāvatyā yogodvāhanaṃ kariṣyasīti |<br>
<a class="vai59" id="457.011"></a> bhavatu nāmāpi na gṛhītumiti |<br>
 sā kathayati—tāta, īdṛśo ’pi tvaṃ mūrkhah? asti kaścitpitā duhiturarthe vimukhaḥ, yaḥ sapatnyāḥ sakāśe atīva snehaṃ karoti? praghātayasītyevaṃ kuśalam |<br>
<a class="vai59" id="457.013"></a> no cedahaṃ paurāṇe sthāne sthāpayāmīti |<br>
 sa bhītaḥ saṃlakṣayati—strīvaśagā rājānaḥ |<br>
<a class="vai59" id="457.014"></a> syādevamiti |<br>
<a class="vai59" id="457.015"></a> sā kathayati—śobhanam |<br>
 evaṃ kuru |<br>
 sa śyāmāvatyāḥ sakāśaṃ gataḥ |<br>
<a class="vai59" id="457.016"></a> sa kathayati—devi, kiṃ te karaṇīyamasti? sā kathayati—mākandika, na kiṃcitkaraṇīyamasti |<br>
<a class="vai59" id="457.017"></a> api tvetā dārikā rātrau pradīpena buddhavacanaṃ paṭhanti, atra bhūrjena prayojanaṃ tailena masinā kalamayā tulena |<br>
<a class="vai59" id="457.018"></a> sa kathayati—devi, śobhanam |<br>
 upāvartayāmīti |<br>
 tena prabhūtamupāvartya praveśitam, dvārakoṣṭhake rāśirvyavasthāpitaḥ |<br>
<a class="vai59" id="457.019"></a> śyāmāvatī kathayati—mākandika, alaṃ paryāptaṃtī |<br>
<a class="vai59" id="457.020"></a> mākandikaḥ kathayati—devi praveśayāmi, na bhūyo bhūyaḥ praveśitavyam |<br>
<a class="vai59" id="457.021"></a> tenapaścime bhūrjabhārake ’gniṃ prakṣipya śaraḥ praveśitaḥ |<br>
 etna saṃdhukṣitena dvārakoṣṭhakaḥ prajvālitaḥ |<br>
<a class="vai59" id="457.022"></a> kauśāmbīnivāsī janakāyaḥ pradhāvito nirvāpayitum |<br>
 mākandiko niṣkoṣamasiṃ kṛtvā janakāyaṃ nirvāsayitumārabdhaḥ |<br>
<a class="vai59" id="457.023"></a> tiṣṭhata, kim yūyaṃ rājño ’ntaḥpuraṃ draṣṭum? kauśāmbyām yantrakarācāryaḥ kathayati—ahamenaṃ dvārakoṣṭhakaṃ jvalantam yantreṇānyasthānaṃ saṃkramayāmīti |<br>
<a class="vai59" id="457.024"></a> so ’pi mākandikenaivamevokto nivartitaḥ |<br>
<a class="vai59" id="457.025"></a> śyāmāvatī ṛddhyā ākāśamutplutya kathayati—bhaginyaḥ, asmābhirevaitāni karmāṇi kṛtānyupacitāni labdhasambhārāṇi pariṇatapratyayānyoghavatpratyupasthitānyavaśyambhāvīni |<br>
<a class="vai59" id="457.027"></a> asmābhireva kṛtyānyupacitāni |<br>
 ko ’nyaḥ pratyanubhaviṣyati? uktaṃ ca bhagavatā—<a class="vai59" id="457.029"></a> naivāntarikṣe na samudramadhye na parvatānāṃ vivaraṃ praviśya |<br>
<a class="vai59" id="457.031"></a> na vidyate pṛthivīpradeśo yatra sthitaṃ na prasaheta karma (22)|<br>
 iti |<br>
 tatkarmaparāyaṇairvo bhavitavyamityuktvā gāthāṃ bhāṣate—<a class="vai59" id="458.002"></a> dṛṣṭo mayā sa bhagavāṃs tiryakprākārasaṃnibhaḥ |<br>
<a class="vai59" id="458.003"></a> ājñātāni ca satyāni kṛtaṃ buddhasya śāsanam (23)|<br>
 iti |<br>
<a class="vai59" id="458.004"></a> śyāmāvatīpramukhāstāḥ striyaḥ pataṅga ivotplutyāgnau nipatitāḥ |<br>
 iti tatra śyāmāvatīpramukhāni pañca strīśatāni dagdhāni |<br>
<a class="vai59" id="458.005"></a> kubjottarā sasambhrameṇa niṣpalāyitā |<br>
 mākandikena teṣāṃ pañcānāṃ strīśatānāṃ kalevarāṇi śmaśāne choritāni |<br>
<a class="vai59" id="458.006"></a> rājakulaṃ sāntarbahiḥ śodhitam |<br>
<a class="vai59" id="458.007"></a> kauśāmbīnivāsī janakāyo nānādeśābhyāgataśca vikrośannivāritaḥ |<br>
|<br>
<a class="vai59" id="458.008"></a> atha saṃbahulā bhikṣavaḥ pūrvāhṇe nivāsya pātracīvaramādāya kauśāmbīṃ piṇḍāya prāvikṣan |<br>
<a class="vai59" id="458.009"></a> aśrauṣuḥ saṃbahulā bhikṣavaḥ kauśāmbīnagare udayanasya vatsarājasya janapadān gatasya antaḥpuramagninā dagdhaṃ pañcamātrāṇi strīśatāni śyāmāvatīpramukhāni |<br>
<a class="vai59" id="458.010"></a> śrutvā ca punaḥ kauśāmbīṃ piṇḍāya praviśyā caritvā pratikramya punaryena bhagavāṃstenopasaṃkrāntā etadūcuh—aśrauṣma vayaṃ bhadanta saṃbahulā bhikṣavo kauśāmbīṃ piṇḍāya caranta udayanasya vatsarājasyāntaḥpuramagninā dagdhaṃ pañcamātrāṇi strīśatāni śyāmāvatīpramukhāni dagdhāni |<br>
|<br>
<a class="vai59" id="458.014"></a> bhagavānāha—bahu bhikṣavastena mohapuruṣeṇāpuṇyaṃ prasūtam yenodayanasya vatsarājasya janapadagatasyāntaḥpuramagninā dagdhaṃ pañcamātrāṇi strīśatāni śyāmāvatīpramukhāni |<br>
<a class="vai59" id="458.015"></a> kiṃ cāpi bhikṣavastena mohapuruṣeṇa bahvapuṇyaṃ prasūtam, api tu na tā durgatiṃ gatāḥ |<br>
<a class="vai59" id="458.016"></a> sarvāḥ śuddhapudgalāḥ kālagatāḥ |<br>
<a class="vai59" id="458.017"></a> tatkasya hetoh? santi tasminnantaḥpure striyo yāḥ pañcānāmavarabhāgīyānāṃ samyojanānāṃ prahāṇādupapādukāḥ |<br>
<a class="vai59" id="458.018"></a> tatra parinirvāyiṇyo ’nāgāminyo ’nāvṛttikadharmiṇyaḥ punarimaṃ lokam |<br>
<a class="vai59" id="458.019"></a> evamrūpāstasminnantaḥpure striyaḥ santi |<br>
 santi tasminnantaḥpure striyo yāstrayāṇāṃ samyojanānāṃ prahāṇādrāgadveṣamohānāṃ kālaṃ kṛtvā sakṛdāgāminyaḥ, sakṛdimaṃ lokamāgamya duḥkhasyāntaṃ kariṣyanti |<br>
<a class="vai59" id="458.021"></a> evamrūpāstasminnantaḥpure striyaḥ santi |<br>
 santi tasminnantaḥpure striyo yāstrayāṇāṃ samyojanānāṃ prahāṇācchrotāpannā avinipātadharmiṇyo niyatasamādhiparāyaṇāḥ saptakṛtvo bhavaparamāḥ saptakṛtvo devāṃśca manuṣyāṃśca saṃdhāvya saṃsṛtya duḥkhasyāntaṃ kariṣyanti |<br>
<a class="vai59" id="458.024"></a> evamrūpāstasminnantaḥpure striyaḥ santi |<br>
 santi tasminnantaḥpure striyo yāḥ svajīvitahetorapi śikṣāṃ na vyatikrāntāḥ |<br>
<a class="vai59" id="458.025"></a> ityevamrūpāstasminnantaḥpure striyaḥ santi |<br>
 santi tasminnantaḥpure striyo yā mamāntike prasannacittālaṃkāraṃ kṛtvā kāyasya bhedātsugatau svargaloke deveṣūpapannāḥ |<br>
<a class="vai59" id="458.027"></a> evamrūpāstasminnantaḥpure striyaḥ santi |<br>
 āgamyata bhikṣavo yena śyāmāvatīpramukhānāṃ pañcastrīśatānāṃ kalevarāṇi |<br>
<a class="vai59" id="458.028"></a> evaṃ bhadanteti bhikṣavo bhagavataḥ pratyaśrauṣuḥ |<br>
 atha khalu bhagavān saṃbahulairbhikṣubhiḥ sārdham yena tāsāṃ pañcānāṃ strīśatāṇāṃ kalevarāṇi tenopasaṃkrāntaḥ |<br>
<a class="vai59" id="458.030"></a> upasaṃkramya bhikṣūnāmantrayate sma—etāni bhikṣavastāni pañcaśatakalevarāṇi yatra udayano vatsarājo raktaḥ sakto gṛddho grathito mūrcchito ’dhyavasāyamāpannaḥ |<br>
<a class="vai59" id="458.031"></a> tatra naiva prājñadhīḥ pādenāpi spṛśet |<br>
<a class="vai59" id="458.032"></a> gāthāṃ ca bhāṣate—mohasaṃvardhano loko bhavyarūpa iva dṛśyate |<br>
<a class="vai59" id="459.002"></a> upadhibandhanā balāstamasā parivāritāḥ |<br>
<a class="vai59" id="459.003"></a> asatsaditi paśyanti paśyatāṃ nāsti kiṃcana (24)|<br>
 iti |<br>
<a class="vai59" id="459.004"></a> evaṃ cāha—tasmāttarhi bhikṣava evaṃ śikṣitavyam, yaddagdhasthūṇāyāmapi cittaṃ na pradūṣayiṣyāmaḥ prāgeva savijñānake kāye |<br>
<a class="vai59" id="459.005"></a> ityevaṃ vo bhikṣavaḥ śikṣitavyam |<br>
|<br>
<a class="vai59" id="459.006"></a> atha kauśāmbīnivāsinaḥ paurāḥ saṃnipatya saṃjalpitumārabdhāh—bhavantaḥ, rājña īdṛśo ’narthaḥ saṃvṛtta |<br>
<a class="vai59" id="459.007"></a> tatko nvasmākaṃ rājña ārocayiṣyatīti? tatrekai kathayanti—yo ’sāvapriyākhyāyī sa ārocayiṣyati |<br>
<a class="vai59" id="459.008"></a> taṃ śabdayāma iti |<br>
 apare kathayanti—evaṃ kurmaḥ |<br>
 tairasāvāhūyoktah—devasyedamīdṛśamapriyamanupūrvyā nivedayeti |<br>
<a class="vai59" id="459.009"></a> vṛttirdiyatām |<br>
 kimapriyākhyāyino vṛttirdīyata ityayaṃ sa kālaḥ |<br>
<a class="vai59" id="459.010"></a> yūyameva nivedayata |<br>
 te kathayanti—atorthameva tava vṛttirdattā |<br>
 kāryaṃ nivedayeti |<br>
<a class="vai59" id="459.011"></a> samayato nivedayāmi yadahaṃ bravīmi tatkurudhvam? brūhi, kariṣyāmaḥ |<br>
 evamanupūrveṇāsya nivedayitavyam—pañcahastiśatāni prayacchata, pañcahastinīśatāni pañcāśvaśatāni pañcavaḍavāśatāni pañcakumāraśatāni pañcakumārikāśatāni suvarṇalakṣaṃ kauśāmbyadhiṣṭhānam |<br>459.013 paṭe lekhayata puṣpadantaprāsādam yathā mākandikena bhūrjaṃ kalamā tailaṃ tūlamasirapaścime ca bhūrjabhāge ’gniḥ prakṣiptaḥ |<br>
<a class="vai59" id="459.015"></a> yathā dvārakoṣṭhakaḥ prajvālitaḥ, yathā kauśāmbīnivāsī janakāyo nirvāpayituṃ pradhāvitaḥ, yathā mākandikena niṣkoṣamasiṃ kṛtvā nivāritaḥ |<br>
<a class="vai59" id="459.016"></a> yathā yantrakalācārya āgatya kathayati—dvārakoṣṭhakaṃ jvalantamanyat sthānaṃ saṃkramayāmīti |<br>
<a class="vai59" id="459.017"></a> so ’pi mākandikena nivāritaḥ |<br>
 yathā śyamāvatīpramukhāni pañcastrīśatānyutplutya nipatitāni |<br>
<a class="vai59" id="459.018"></a> te kathayati—evaṃ kurmaḥ |<br>
 taiḥ pañcahastiśatānyupasthāpitāni pañcahastinīśatāni pañcāśvaśatāni pañcavaḍavāśatāni pañcakumāraśatāni pañcakumārikāśatāni suvarṇasya lakṣaṃ kauśāmbyadhiṣṭhānaṃ paṭe likhitaṃ puṣpadantaprāsādaḥ |<br>
<a class="vai59" id="459.020"></a> yathā mākandikena bhūrjaṃ kalamā tailaṃ tūlamasirapaścime bhūrjabhārake ’gniḥ prakṣipto yathā dvārako ’ṣṭhake prajvālitaḥ |<br>
<a class="vai59" id="459.022"></a> yathā kauśāmbīnivāsī janakāyo nivārpayituṃ pradhāvitaḥ |<br>
 yathā mākandikena niṣkoṣamasiṃ kṛtvā nivāritaḥ |<br>
<a class="vai59" id="459.023"></a> yathā yantrakalācārya āgatah—ahamenaṃ dvārakoṣṭhakaṃ jvalantamanyat sthānaṃ saṃkramayāmīti, so ’pi mākandikena nivāritaḥ |<br>
<a class="vai59" id="459.024"></a> yathā śyāmāvatīpramukhāni pañcastrīśatānyagnāvutplutya nipatitāni, tatsarvaṃ paṭe likhitam |<br>
<a class="vai59" id="459.025"></a> tato ’priyākhyāyino ’mātyānāṃ lekho ’nupreṣito rājña īdṛśo ’nartha utpanno ’hamasyānenopāyena nivedayiṣyāmi |<br>
<a class="vai59" id="459.026"></a> yuṣmābhiḥ sāhāyyaṃ kalpayitavyamiti |<br>
<a class="vai59" id="459.027"></a> sa teṣāṃ lekhāṃ lekhayitvā caturaṅgabalakāyayukto ’nyatamasmin pradeśe gatvāvasthitaḥ |<br>
<a class="vai59" id="459.028"></a> udayanasya ca lekho ’nupreṣitah—deva, ahamanuṣmin pradeśe rājā |<br>
 mama ca putro mṛtyunāpahṛtaḥ |<br>
<a class="vai59" id="459.029"></a> tadahaṃ tena sārthaṃ saṃgrāmaṃ saṃgrāmayiṣyāmi |<br>
 yadi tāvattvaṃ śaknoṣi yuddhena niyoktumityevaṃ kuśalam, no cetpañcahastinīśatāni pañcāśvaśatāni pañcavaḍavāśatāni pañcakumāraśatāni pañcakumārikāśatāni suvarṇasya lakṣaṃ datvā tamāneṣyāmīti |<br>
<a class="vai59" id="459.032"></a> rājña udayanasya sa kārvaṭiko balavān saṃnāmaṃ na gacchati |<br>
 so ’mātyānāṃ kathayati—bhavantaḥ, īdṛśo ’pi rājā mūrkhah? asti kaśṣinmṛtyunāpahṛtaḥ śakyata ānetum? tadgatam |<br>
<a class="vai59" id="460.002"></a> etattasyaivaṃ likhitam—mamaivaṃnāmā kārvaṭikaḥ saṃnāmaṃ na gacchati |<br>
 sa tvamasmākaṃ tāvatsāhāyyaṃ kalpaya, paścāttavāpi sāhayyaṃ karomīti |<br>
<a class="vai59" id="460.003"></a> so ’mātyaistasyaivaṃ lekho ’nupreṣitaḥ |<br>
 sa lekhaśravaṇādevāgatya kārvaṭikasya nātidūre vyavasthāpitaḥ |<br>
<a class="vai59" id="460.004"></a> kārvaṭikena śrutam |<br>
 sa saṃlakṣayati—ekena tāvadahaṃ rājñā daśa diśo viśrāntaḥ, ayaṃ ca dvitīyaḥ |<br>
<a class="vai59" id="460.005"></a> sarvathā punarapi viṣayānna tu prāṇānnirgacchāmīti |<br>
<a class="vai59" id="460.006"></a> sa kaṇṭhe ’siṃ baddhvā nirgatya rājña udayanasya pādayor nipatitaḥ |<br>
 sa rājñā udayanena karado vyavasthāpitaḥ |<br>
<a class="vai59" id="460.007"></a> athasāvapriyākhyāyī rājalīlayā rājña udayanasya sakāśaṃ gatvā kathayati—deva, mama putro mṛtyunā apahṛtaḥ |<br>
<a class="vai59" id="460.008"></a> tvaṃ mama devaḥ sāhāyyaṃ kalpayatu |<br>
<a class="vai59" id="460.009"></a> ahaṃ tena sārdhaṃ saṃgrāmaṃ saṃgrāmayiṣyāmīti |<br>
 yadi tāvattvaṃ śaknoṣi yuddhena nirjetumiyevaṃ kuśalam, no cetpañcahastiśatāni pañcahastinīśatāni pañcavaḍavāśatāni pañcakumāraśatāni pañcakumārikāśatāni suvarṇasya lakṣaṃ datvā tamāneṣyāmīti |<br>
<a class="vai59" id="460.011"></a> udayano rājā kathayati—priyavayasya, mūrkhastvam |<br>
<a class="vai59" id="460.012"></a> asti kaścicchakyate mṛtyoḥ sakāśādānetumiti? sa kathayati—deva, na śakyate |<br>
<a class="vai59" id="460.013"></a> yadyevam, imaṃ paṭaṃ paśyeti |<br>
 tena paṭaḥ prasātitaḥ |<br>
 rājā paṭaṃ nirīkṣya marmavedhaviddha iva ruṣyamāṇaḥ kathayati—bhoḥ kim? kathayati—bhoḥ puruṣa, kiṃ kathayasi śyāmāvatīpramukhāni pañca strīśatānyagninā dagdhānīti? sa paṭṭaṃ mauliṃ cāpanīya gāthāṃ bhāṣate—<a class="vai59" id="460.016"></a> nāhaṃ narendro na narendraputraḥ pādopajīvī tava deva mṛtyaḥ |<br>
<a class="vai59" id="460.018"></a> athāpriyasyeva nivedanārthamihāgato ’haṃ tava pādamūlam (25)|<br>
 iti |<br>
<a class="vai59" id="460.020"></a> rājā sutarāṃ nirīkṣya vicārayati |<br>
 iyaṃ kauśāmbī nagarī, idaṃ rājakulam, ayaṃ mākandikaḥ puṣpadantaṃ prāsādaṃ bhūrjādinā prayogeṇa dahati, imāni śyāmāvatīpramukhāni pañca strīśatānyagninā dahyamānānyutplutya nipatitānīti |<br>
<a class="vai59" id="460.022"></a> vicārya kathayati—bhoḥ puruṣa, kiṃ kathayasi śyāmāvatī dagdheti? deva, nāhaṃ kathayāmi api tu deva eva kathayati |<br>
<a class="vai59" id="460.023"></a> bhoḥ puruṣa, upāyena me tvayā niveditam, anyathā te mayāsinā nikṛntitamūlaṃ śiraḥ kṛtvā pṛthivyāṃ nipātitamanvabhavisyadityutkvā mūrcchitaḥ pṛthivyāṃ nipatitaḥ |<br>
<a class="vai59" id="460.025"></a> tato jalapariṣekeṇa pratyāgataprāṇaḥ kathayati—saṃnāhayata bhavantaścaturaṅgabalakāyam |<br>
<a class="vai59" id="460.026"></a> kauśāmbīṃ gacchāma iti |<br>
 amātyaiścaturaṅgabalakāyaṃ saṃnāhitam |<br>
<a class="vai59" id="460.027"></a> rājā kauśāmbīṃ saṃprasthitaḥ |<br>
 anupūrveṇa saṃprāptaḥ |<br>
 tena paurāṇāṃ sakāśāt sarvaṃ śrutam |<br>
<a class="vai59" id="460.028"></a> tairamarṣitam |<br>
 tamārāgitam |<br>
 tato yogandharāyaṇasyājñā dattā—gaccha mākandikamanupamayā saha yantragṛhe prakṣipya dahyatām |<br>
<a class="vai59" id="460.029"></a> tato yogandharāyaṇena suguptaṃ bhūmigṛhe prakṣipya sthāpitaḥ |<br>
<a class="vai59" id="460.030"></a> rājñaḥ saptame divase śoko vigataḥ |<br>
 sa vigataśokaḥ |<br>
 sa kathayati—yogandharāyaṇa, kutrānupameti? tena yathāvṛttaṃ niveditam |<br>
<a class="vai59" id="460.031"></a> rājā kathayati—śobhanam |<br>
 mākandikena śyāmāvatī praghātitā, tvayāpyanupamayā saparivārayā sārdhaṃ mayā pravrajitavyaṃ jātamiti |<br>
<a class="vai59" id="460.032"></a> yogandharāyaṇaḥ kathayati—deva, ityarthameva mayā asau bhūmigṛhe prakṣipya sthāpitā |<br>
 paśyāmi tāvadyadi jīvatīti |<br>
 tenāsau bhūmigṛhādānītā tadavasthānākliṣṭā amlānaśarīrā |<br>
<a class="vai59" id="461.001"></a> rājā dṛṣṭvā saṃlakṣayati—yatheyamamlānā, neiṣā nirāhārā |<br>
<a class="vai59" id="461.002"></a> nūnamanayā parapuruṣeṇa sārdhaṃ paricāritamiti viditvā kathayati—anupame, anyena paricāritamiti? sā kathayati—śāntaṃ pāpam, nāhamevaṃkāriṇī |<br>
<a class="vai59" id="461.003"></a> kathaṃ jāne? abhiśraddadhasi tvaṃ bhagavatah? abhiśraddadhe gautame |<br>
<a class="vai59" id="461.004"></a> tatttadā śramaṇo gautamaḥ, idānīṃ bhagavān |<br>
 api tu kiṃ navaśavāyā arthe bhagavantaṃ pravakṣyāmi, śyāmāvatyā arthe pravakṣyāmīti viditvā yena bhagavāṃstenopasaṃkrāntaḥ |<br>
<a class="vai59" id="461.006"></a> upasaṃkramya bhagavataḥ pādau śirasā vanditvaikānte niṣaṇṇaḥ |<br>
 udayano vatsarājo bhagavantamidamavocat—kiṃ bhadanta śyāmāvatīpramukhaiḥ pañcabhiḥ strīśataiḥ karma kṛtam yenāgninā dagdhāni? kubjottarā anukrameṇa niṣpalāyiteti |<br>
<a class="vai59" id="461.008"></a> bhagavānāha—ābhireva mahārāṭ karmāṇi kṛtānyupacitāni labdhasambhārāṇi pariṇatapratyayāni pūrvavadyāvatphalanti khalu dehinām |<br>
|<br>
<a class="vai59" id="461.010"></a> bhūtapūrvaṃ mahārāja vārāṇasyāṃ nagaryā brahmadatto rājā rājyaṃ kārayati ṛddhaṃ ca sphītaṃ ca kṣemaṃ ca pūrvavadyāvaddharmeṇa rājyaṃ kārayati |<br>
<a class="vai59" id="461.011"></a> asati buddhānāmutpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya |<br>
<a class="vai59" id="461.012"></a> yāvadanyatamaḥ pratyekabuddho janapadacārikāṃ caran vārāṇasīmanuprāptaḥ |<br>
<a class="vai59" id="461.013"></a> so ’nyatamasminnudyāne kuṭikāyāmavasthitaḥ |<br>
<a class="vai59" id="461.014"></a> rājā ca brahmadattaḥ sāntaḥpuraparivārastadudyānaṃ nirgataḥ |<br>
 tā antaḥpurikās trīḍāpuṣkiriṇyāṃ snātvā śītenānubaddhāḥ |<br>
<a class="vai59" id="461.015"></a> tato ’gramāhiṣyā preṣyadārikoktā—dārike, śītenātīva bādhyāmahe |<br>
<a class="vai59" id="461.016"></a> gaccha, etasyāaṃ kuṭikāyāmagniṃ prajvalayeti |<br>
 sā ulkāṃ prajvalya gatā |<br>
 paśyati taṃ pratyekabuddham |<br>
<a class="vai59" id="461.017"></a> tayā tasyā niveditam—devi, pravrajito ’syāṃ tiṣṭhatīti |<br>
 sā kathayati—pravrajito vā tiṣṭhatu, agniṃ datvā tāṃ prajvalayeti |<br>
<a class="vai59" id="461.018"></a> tayā na dattam |<br>
 tatastayā kupitayā svayameva dattam |<br>
<a class="vai59" id="461.019"></a> sa pratyekabuddho nirgataḥ |<br>
 ābhiḥ sarvābhirantaḥpurikābhiranumoditam |<br>
 devi, śobhanaṃ tvayā yadagnirdattaḥ |<br>
<a class="vai59" id="461.020"></a> sarvā vayaṃ prataptā iti |<br>
 sa pratyekabuddhaḥ saṃlakṣayati—kṣatā etāstapasvinya upahatāśca |<br>
<a class="vai59" id="461.021"></a> mā atyantakṣatā etā bhaviṣyanti |<br>
 anugrahamāsāṃ karomīti |<br>
 sa tāsāmanukampārthaṃ tata evākāśamutplutya tapanavarṣaṇavidyotanaprātihāryāṇi kartumārabdhaḥ |<br>
<a class="vai59" id="461.022"></a> āśu pṛthagjanasya ṛddhirāvarjanakarī |<br>
<a class="vai59" id="461.023"></a> tā mūlanikṛntita iva drumaḥ pādayor nipatya kṣamayitumārabdhāḥ |<br>
 avatarāvatara sadbhūtadakṣiṇīya, asmākaṃ kāmapaṅkanimagnānāṃ hastoddhāramanuprayaccheti |<br>
<a class="vai59" id="461.024"></a> sa tāsāmanukampārthamavatīrṇaḥ |<br>
<a class="vai59" id="461.025"></a> tāni tasmin kārāṃ kṛtvā praṇidhānaṃ kārtumārabdhāh—yadasmābhirevaṃ sadbhūtadakṣiṇīye ’pakāraḥ kṛtaḥ, mā asya karmaṇo vipākamanubhavema |<br>
<a class="vai59" id="461.026"></a> yattu kārāḥ kṛtāḥ, anena vayaṃ kuśalamūlenaivaṃvidhānāṃ dharmāṇāṃ lābhinyo, bhavema, prativiśiṣṭataraṃ cātaḥ śāstāramāragayema iti |<br>
|<br>
<a class="vai59" id="461.028"></a> kiṃ manyase mahārāja tadā sāsau rājño brahmadattasyāgramahiṣī, eṣaiva sā śyāmāvatī tena kālena tena samayena |<br>
<a class="vai59" id="461.029"></a> yāni pañca strīśatāni, etānyeva tāni pañca strīśatāni tāni tena kālena tena samayena |<br>
<a class="vai59" id="461.030"></a> yā sā preṣyadārikā, eṣaivāsau kubjottarā tena kālena tena samayena |<br>
<a class="vai59" id="461.031"></a> yadābhiḥ pratyekabuddhasya kuṭikāṃ dagdhvā anumoditam, tasya karmaṇo vipākena bahūni varṣāṇi narakeṣu patkā yāvadetarhyapi dṛṣṭasatyā agninā dagdhāḥ |<br>
<a class="vai59" id="461.032"></a> kubjottarā anukrameṇa <a class="vai59" id="462.000"></a>niṣpalāyitā |<br>
<a class="vai59" id="462.001"></a> yatpraṇidhānaṃ kṛtaṃ mamāntike satyadarśanaṃ kṛtam |<br>
 iti hi mahārāja ekāntakṛṣṇānāṃ karmāṇāṃ pūrvavadyāvadevamābhogaḥ karaṇīyaḥ |<br>
<a class="vai59" id="462.002"></a> ityevaṃ te mahārāja śikṣitavyam |<br>
<a class="vai59" id="462.003"></a> atrodayano vatsarājo bhagavato bhāṣitamabhinindyānumodya bhagavataḥ pādau śirasā vanditvā bhagavato ’ntikātprakrāntaḥ |<br>
<a class="vai59" id="462.005"></a> bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuh—kiṃ bhadanta kubjottarayā karma kṛtam yena kubjā saṃvṛttā? bhagavānāha—kubjottarayaiva bhikṣavaḥ karmāṇi kṛtānyupacitāni pūrvavadyāvad phalanti khalu dehinām |<br>
<a class="vai59" id="462.008"></a> bhūtapūrvaṃ bhikṣavo vārāṇasyāṃ nagaryāṃ brahmadatto nāma rājā rājyaṃ kārayati pūrvavadyāvaddharmeṇa rājyaṃ kārayati |<br>
<a class="vai59" id="462.009"></a> naimittikairdvādaśavārṣikā anāvṛṣṭirādiṣṭā |<br>
 rājñā vārāṇasyāmevaṃ ghaṇṭāvaghoṣaṇaṃ kāritam—yasya dvādaśavārṣikaṃ bhaktamasti, tena sthātavyam |<br>
<a class="vai59" id="462.010"></a> yasya nāsti tenānyatra gantavyamiti yataḥ kolenāgantavyamiti |<br>
<a class="vai59" id="462.011"></a> tena khalu samayena vārāṇasyāṃ saṃdhāno nāma gṛhapatiḥ prativasati āḍhyo mahādhano mahābhoga iti vistaraḥ pūrvavadyāvad vaiśravaṇadhanapratispardhī |<br>
<a class="vai59" id="462.013"></a> tena koṣṭhāgārika āhūyoktah—bhoḥ puruṣa, bhaviṣyati mama saparivārasya dvādaśa varṣāṇi bhaktamiti? sa kathayati—ārya, bhaviṣyatīti |<br>
<a class="vai59" id="462.014"></a> asati buddhānāmutpāde pratyekabuddhā loka utpadyante pūrvavadyāvadbhoḥ puruṣa, vinyasya pravrajitasahasrasya mama dvādaśa varṣāṇi bhaktamiti |<br>
<a class="vai59" id="462.016"></a> sa kathayati—ārya, bhabiṣyatīti |<br>
 tena teṣāṃ pratijñātam |<br>
 dānaśālā māpitāḥ |<br>
<a class="vai59" id="462.017"></a> pūrvavattatra dine dine pratyekabuddhasahasraṃ bhuṅkte |<br>
 tatraikaḥ pratyekabuddho glānaḥ |<br>
<a class="vai59" id="462.018"></a> so ’nyatamasmin dine nāgacchati |<br>
 sandhānasya duhitā kathayati—tāta, eko ’dya pravrajito nāgata iti |<br>
<a class="vai59" id="462.019"></a> sa kathayati—putri, kīdṛśa iti |<br>
 sā pṛṣṭhaṃ vināmayitvā kathayati—tāta, īdṛśa iti |<br>
<a class="vai59" id="462.020"></a> yadanayā pratyekabuddho vināḍitaḥ, tasya karmaṇo vipākena kubjā saṃvṛttā |<br>
<a class="vai59" id="462.021"></a> punarapi bhikṣavo buddhaṃ bhagavantaṃ papracchuh—kiṃ bhadanta, kubjottarayā karma kṛtam yena śrutadharāa jāteti? bhagavānāha—tena kālena tena samayena pratyekabuddhānām yaḥ saṃghasthaviraḥ sa vāyvādhikaḥ |<br>
<a class="vai59" id="462.023"></a> tasya muñjānasya pātraṃ kampate |<br>
 tasya saṃdhānaduhitrā hastāt kaṭānavatārya sa pratyekabuddha uktah—ārya, taistatpātraṃ sthāpayeti |<br>
<a class="vai59" id="462.024"></a> tena tatra sthāpitam |<br>
 niṣkampamavasthitam |<br>
<a class="vai59" id="462.025"></a> tayā pādayor nipatya praṇidhānaṃ kṛtam |<br>
 yathaiva tatpātraṃ niṣkampamavasthitam, evameva mamāpi saṃtāne ye dharmāḥ praviśeyuḥ, te niṣkrampaṃ tiṣṭhantvati |<br>
<a class="vai59" id="462.026"></a> yattayā praṇidhānaṃ kṛtaṃ tasya karmaṇo vipākena śrutadharā saṃvṛtā |<br>
|<br>
<a class="vai59" id="462.028"></a> punarapi bhikṣavo bhagavantaṃ papracchuh—kiṃ bhadanta kubjottarayā karma kṛtam yena dāsīsaṃvṛtteti? bhagavānāha—anayā bhikṣavastatraiśvaryamadamattayā parijano dāsīvādena samudācaritaḥ |<br>
<a class="vai59" id="462.030"></a> tasya karmavipākena dāsī saṃvṛttā |<br>
|<br>
<a class="vai59" id="462.031"></a> punarapi bhikṣavo bhagavantaṃ papracchuh—kiṃ bhadanta anupamayā karma yadeṣā nirāhārā bhūmigṛhe sthāpitā amlānagātrī cotthitā |<br>
<a class="vai59" id="462.032"></a> bhagavānāha—anupamayaiva bhikṣavaḥ karmāṇi kṛtānyupacitāni pūrvavadyāvatphalanti khalu dehinām |<br>
|<br>
 bhūtapūrvaṃ bhikṣavo ’nyatamasmin karvaṭake dve dārike anyonyasaṃstutike kṣatriyadārikā brāhmaṇadārikā ca |<br>
<a class="vai59" id="463.002"></a> asti buddhānāmutpāde pratyekabuddhā loke utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya |<br>
<a class="vai59" id="463.003"></a> yāvadanyatamaḥ pratyekabuddho ’nyatamasmiñchānte pradeśe rātriṃ vāsamupagataḥ |<br>
<a class="vai59" id="463.004"></a> aparasmin divase pūrvāhṇe nivāsya piṇḍārthī pracalitaḥ |<br>
 taṃ dṛṣṭvā te dārike prasādite, asmai praṇītānnapūrṇaṃ pātraṃ prayacchataḥ |<br>
<a class="vai59" id="463.005"></a> tatkarmaṇo vipālenānupamā jātā, ekā ghoṣilasya gṛhapaterduhitā jātā mahāsundarī śrīmatī nāma |<br>
<a class="vai59" id="463.006"></a> ekasmin samaye rājñā dṛṣṭā pṛṣṭā ca—kasyeyaṃ kanyā? māntribhiḥ kathiyam—ghoṣilasya gṛhapateḥ |<br>
<a class="vai59" id="463.007"></a> tato ghoṣilo gṛhapatiḥ samāhūyoktah—gṛhapate, tava duhiteyaṃ kanyā? sa prāha—mama deva |<br>
<a class="vai59" id="463.008"></a> kasmānmama na dīyate? dīyatāṃ mahyam |<br>
<a class="vai59" id="463.009"></a> sa prāha—deva, dattā bhavatu |<br>
 ghoṣilena gṛhapatinā dattā |<br>
 udayanena vatsarājenāntaḥpuraṃ praveśya mahatā śrīsamudayena pariṇītā |<br>
<a class="vai59" id="463.010"></a> apareṇa samayena rājā uktah—deva, bhikṣudarśanamabhikāṅkṣāmīti |<br>
<a class="vai59" id="463.011"></a> sa kathayati—ākāṅkṣase kiṃ tu bhikṣavo rājakulaṃ praviśānti |<br>
<a class="vai59" id="463.012"></a> deva, ahaṃ nāma dārakaṃ praveśitā |<br>
 sarvathā yadi bhikṣudarśanaṃ na labhe, adyāgreṇa na bhokṣye na pāsya iti |<br>
<a class="vai59" id="463.013"></a> sā anāhāratāṃ pratipannā |<br>
 rājñā ghoṣilo gṛhapatiruktah—gṛhapate, na tvaṃ duhitaraṃ pratyavekṣase? deva, kim? anāhāratāṃ pratipannā |<br>
<a class="vai59" id="463.014"></a> kimartham? bhikṣudarśanamākāṅkṣate |<br>
<a class="vai59" id="463.015"></a> tadātmano gṛhe bhaktaṃ sādhitvā kāyām(?) bhikṣusaṃghamupanimantrya bhojaya, antareṇa ca dvāraṃ chedayeti |<br>
<a class="vai59" id="463.016"></a> rājño ghoṣilasya ca saṃsaktasīmaṃ gṛham |<br>
 ghoṣilena gṛhapatinā dvāraṃ chinnam |<br>
<a class="vai59" id="463.017"></a> tato bhūri karma kārayitvā yena bhagavāṃstenopasaṃkrāntaḥ |<br>
 upasaṃkramya bhagavataḥ pādau śirasā vanditvaikānte niṣaṇṇaḥ |<br>
<a class="vai59" id="463.018"></a> ekāntaniṣaṇṇaṃ ghoṣilaṃ gṛhapatiṃ bhagavān dharmyayā kathayā saṃdarśayati samādāpayati samuttejayati saṃpraharṣayati |<br>
<a class="vai59" id="463.019"></a> anekaparyāyeṇa dharmyayā kathayā saṃdarśya samādāpya samuttejya saṃpraharṣya tuṣṇīm |<br>
<a class="vai59" id="463.020"></a> atha ghoṣilo gṛhapatirutthāyāsanādyena bhagavāṃstenāñjaliṃ praṇamya bhagavantamidamavocat—adhivāsayatu me bhagavāñchvo ’ntargṛhe bhaktena mama nimantritaṃ sārdhaṃ bhikṣusaṃghena |<br>
<a class="vai59" id="463.022"></a> pūrvavadyāvadbhagavato dūtena kālamārocayati—samayo bhadanta, sajjaṃ bhaktam yasyedānīṃ bhagavān kālāṃ manyata iti |<br>463.0bhagavānaupadhike sthitaḥ |<br>
<a class="vai59" id="463.023"></a> śāriputrapramukho bhiṣusaṃghaḥ saṃprasthitaḥ |<br>
<a class="vai59" id="463.024"></a> pañcabhiḥ kāraṇairbuddhā bhagavanta aupadhike tiṣṭhanti—abhinirhṛtaṃ manrtayate sma |<br>
<a class="vai59" id="463.025"></a> caturṇāmāyuṣmanta ājñā akopyā tathāgatasyārhataḥ samyaksambuddhasya, arahato bhikṣoḥ kṣīṇāśravasya upadhivārakasya, rājñaśca kṣatriyasya mūrdhnābhiṣiktasya |<br>
<a class="vai59" id="463.026"></a> smṛtimupasthāpayati—praviśāmeti |<br>
<a class="vai59" id="463.027"></a> sa praviśya purastād bhikṣusaṃghasya prajñapta evāsane niṣaṇṇaḥ |<br>
 atha śrīmatī devī sukhopaniṣaṇṇaṃ śāriputrapramukhaṃ bhikṣusaṃghaṃ viditvā pūrvavadyāvannīcataramāsanaṃ gṛhītvā purastānniṣaṇṇā dharmaśravaṇāya |<br>
<a class="vai59" id="463.029"></a> athāyuṣmāñchāriputraḥ śrīmatīṃ devīṃ dharmyayā kathayā saṃdarśayati samādāpayati samuttejayati saṃpraharṣayati |<br>
<a class="vai59" id="463.030"></a> sā satyāni na paśyati |<br>
 āyuṣmāñchāriputraḥ saṃlakṣayati—kimāsyāḥ santi kānicitkuśalamūlāni? na santīti paśyati |<br>
<a class="vai59" id="463.031"></a> santi kasyāntike pratibaddhāni? paśyatyātmanaḥ |<br>
<a class="vai59" id="463.032"></a> tasya dharmaṃ deśayato vicārayataśca sūryāstaṃgamanasamayo <a class="vai59" id="464.000"></a>jātaḥ |<br>
<a class="vai59" id="464.001"></a> bhikṣava utthāyāsanātprakrāntāḥ |<br>
 āyuṣmāñchāriputraḥ saṃlakṣayati—kiṃ cāpi bhagavatā nānujñātam, sthānametadvidyate yadetadeva pratyakṣaṃ kṛtvā anujñāsyatīti |<br>
<a class="vai59" id="464.002"></a> sa vineyāpekṣayā tatraivāvasthitaḥ |<br>
<a class="vai59" id="464.003"></a> tena tasyā āśayānuśayaṃ dhātuṃ ca prakṛtiṃ ca jñātvā tādṛśī dharmadeśanā kṛtā, yāṃ śrutvā śrīmatyā viṃśatiśikharasamudgataṃ satkāyadṛṣṭiśailaṃ pūrvavadyāvatsarvaṃ vādyaṃ triśaraṇagamabhiprasannam |<br>
<a class="vai59" id="464.005"></a> athāyuṣmāñchāriputraḥ śrīmatīṃ satyeṣu pratiṣṭhāpya prakrānto yena bhagavāṃstenopasaṃkrāntaḥ |<br>
<a class="vai59" id="464.006"></a> upasaṃkramya bhagavataḥ pādau śirasā vanditvaikānte niṣaṇṇaḥ |<br>
 ekānte niṣaṇṇa āyuṣmāñchāriputra etatprakaraṇaṃ bhikṣavo bhagavate vistaraṇārocayati |<br>
<a class="vai59" id="464.007"></a> bhagavānāha—sādhu sādhu śāriputra, saptānāmājñā akopyā—tathāgatasyārhataḥ samyaksambuddhasya, arhato bhikṣoḥ kṣīṇāśravasya, rājñaḥ kṣatriyasya mūrdhnābhiṣiktasya, saṃghasthavirasya, upadhivārikasya, ācāryasya, upādhyāyasya |<br>
<a class="vai59" id="464.010"></a> atha bhagavāñchikṣākāmatayā varṇaṃ bhāṣitvā pūrvavadyāvat pūrvikā prajñaptaḥ |<br>
<a class="vai59" id="464.011"></a> iyaṃ cābhyanujñātā—evaṃ ca me śrāvakairvinayaśikṣāpadamupadeṣṭavyam |<br>
 yaḥ punarbhikṣuranirgatāyāṃ rajanyāmanudgate ’ruṇe anirhṛteṣu ratneṣu ratnasaṃmateṣu vā rājñaḥ kṣatriyasya mūrdhnābhiṣiktasya indrakīlaṃ vā idrakīlasāmantaṃ vā samatikrāmedanyatra tadrūpātpratyayāt pāpāntiketi |<br>
<a class="vai59" id="464.013"></a> yaḥ punarbhikṣurityudāyī iti, so vā punaranyo ’pyevaṃjātīyah anirgatāyāṃ rajanyāmityaprabhātāyām, anudgata ityanudite aruṇe iti, aruṇo nīlāruṇaḥ pītāruṇas tāmrāruṇaḥ |<br>
<a class="vai59" id="464.016"></a> tatra nīlāruṇo nīlābhāsaḥ, pītāruṇaḥ pītābhāsaḥ, tāmrāruṇas tāmrābhāsaḥ |<br>
 iha tu tāmrāruṇo ’bhipretaḥ |<br>
<a class="vai59" id="464.017"></a> ratneṣu veti ratnānyucyante maṇayo muktā vaiḍūryaṃ pūrvavadyāvaddakṣiṇāvartaḥ |<br>
<a class="vai59" id="464.018"></a> ratnasaṃmateṣu veti ratnasaṃmatamucyate sarvaṃ saṃgrāmāvacaraśastraṃ sarvaṃ ca gandharvāvacaraṃ bhāṇḍam |<br>
<a class="vai59" id="464.019"></a> rājñaḥ kṣatriyasya mūrdhābhiṣiktasyeti vā rājye stryapi rājyābhiṣikeṇābhiṣiktā bhavati, rājā sā kṣatriyo mūrdhnābhiṣiktaḥ |<br>
<a class="vai59" id="464.020"></a> kṣatriyo ’pi brāhmaṇo ’pi vaiśyo ’pi śūdro ’pi rājyābhiṣekeṇābhiṣikto bhavati rājā kṣatriyo mūrdhnābhiṣiktaḥ |<br>
<a class="vai59" id="464.021"></a> indrakīlaṃ veti traya indrakīlaḥ |<br>
 nagare indrakīlo rājakule indrakīlo ’ntaḥpura indrakīlaśca |<br>
<a class="vai59" id="464.022"></a> indrakīlasāmantaṃ veti tatsamīpam |<br>
<a class="vai59" id="464.023"></a> samatikramedapi vigacchet |<br>
 anyatra tadrūpātpratyayāditi tadrūpaṃ pratyayaṃ sthāpayitvā |<br>
<a class="vai59" id="464.024"></a> pāpāntiketi dahati pacati yātayati pūrvavat |<br>
 tatrāpattiḥ kathaṃ bhavati? bhikṣuraprabhāte prabhātasaṃjñī nagarendrakīlaṃ samatikrāmati, āpadyate duṣkṛtām |<br>
<a class="vai59" id="464.025"></a> aprabhāte vaimatikaḥ, āpadyate duṣkṛtam |<br>
<a class="vai59" id="464.026"></a> prabhāte aprabhātasaṃjñī, athāpadyate duṣkṛtam |<br>
 prabhāte vaimatikaḥ, āpadyate duṣkṛtam |<br>
<a class="vai59" id="464.027"></a> bhikṣuraprabhāte aprabhātasaṃjñī antaḥpurendrakīlam asmatikrāmati āpadyate pāpāntikam |<br>
<a class="vai59" id="464.028"></a> prabhāte ’prabhātasaṃjñī āpadyate duṣkṛtam |<br>
 prabhāte vaimatikaḥ, āpadyate duṣkṛtam |<br>
 anāpattih—rājā śabdayati—devyaḥ kumārā āmātyā aṣṭānāmantarāyāṇāmantyatamānyatamamupathitaṃ bhavati rājā cauramanuṣyāmanuṣyavyālāgnyudakānām |<br>
<a class="vai59" id="464.030"></a> anāpattirādikarmikasyeti pūrvavat |<br>
|<br>
<a class="vai59" id="464.031"></a> iti śrīdivyāvadāne mākandikāvadānaṃ samāptam |<br>
|</p>
</article>
<aside id="metaarea"><p>Based on the edition by L. Vaidya, Mithila 1959: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href="http:%20%7C%7C%20fiindolo.sub.uni-goettingen.de%20%7C%20gretil%20%7C%201_sanskr%20%7C%204_rellit%20%7C%20buddh%20%7C%20divyav_u.htm" target="_blank"><span class="smallcaps">GRETIL</span></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
