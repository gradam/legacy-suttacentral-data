<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="divy1">
<article>
<div class="hgroup">
<p class="division">Divyāvadānam</p>
<h1>1. koṭikarṇāvadānam</h1>
</div>
<p class="namo">namaḥ śrīsarvabuddhabodhisattvebhyaḥ |</p>
<p><a class="vai59" id="001.001"></a> buddho bhagavāñ śrāvastyāṃ viharati sma jetavane ’nāthapiṇḍadasyārāme |<br>
 asmāt parāntake vāsavagrāme balaseno nāma gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanapratispardhī |<br>
<a class="vai59" id="001.002"></a> tena sadṛśāt kulāt kalatramānītam |<br>
<a class="vai59" id="001.003"></a> sa tayā sārdhaṃ krīḍati ramate paricārayati |<br>
<a class="vai59" id="001.004"></a> so ’putraḥ putrābhinandī śivavaruṇakuberaśakrabrahmādīnāyācate ārāmedavatāṃ vanadevatāṃ śṛṅgāṭakadevatāṃ balipratigrāhikāṃ devatām |<br>
<a class="vai59" id="001.005"></a> sahajāṃ sahadharmikāṃ nityānubaddhāmapi devatāmāyācate |<br>
<a class="vai59" id="001.006"></a> asti caiṣa loke pravādo yadāyācanahetoḥ putrā jāyante |<br>
<a class="vai59" id="001.007"></a> duhitaraśceti |<br>
 tacca naivam |<br>
 yadyevamabhaviṣyat, ekaikasya putrasahasramabhaviṣyat tadyathā rājñaścakravartinaḥ |<br>
<a class="vai59" id="001.008"></a> api tu trayāṇāṃ sthānānāṃ saṃmukhībhāvāt putrāa jāyante duhitaraśca |<br>
<a class="vai59" id="001.009"></a> katameṣāṃ trayāṇām? mātāpitarau raktau bhavataḥ saṃnipatitau, mātā kalyā bhavati ṛtumatī, gandharavḥ pratyupasthito bhavati |<br>
<a class="vai59" id="001.010"></a> eṣāṃ trayāṇāṃ sthānānāṃ saṃmukhībhāvāt putrā jāyante duhitaraśca |<br>
<a class="vai59" id="001.011"></a> sa caivamāyācanaparastiṣṭhati |<br>
|<br>
<a class="vai59" id="001.012"></a> anyatamaśca sattvaścaramabhavikaśca hitaiṣī gṛhītamokṣamārgāntonmukho na nirvāṇe bahirmukhaḥ saṃsārādanarthikaḥ sarvabhavagativyupapattiparānmukho ’ntimadehadhārī anyatamāt sattvanikāyāccyutvā tasya prajāpatyāḥ kukṣimavakrāntaḥ |<br>
<a class="vai59" id="001.014"></a> pañcāveṇikā dharmā ekatye piṇḍatajātīye mātṛgrāme |<br>
 katame pañca? raktaṃ puruṣaṃ jānāti, viraktaṃ jānāti |<br>
<a class="vai59" id="001.015"></a> kālaṃ jānāti, ṛtuṃ jānāti |<br>
 garbhamavakrāntaṃ jānāti |<br>
<a class="vai59" id="001.016"></a> yasya sakāśād garbhamavakrāmati taṃ jānāti |<br>
 dārakaṃ jānāti dārikāṃ jānāti |<br>
<a class="vai59" id="001.017"></a> saceddārako bhavati, dakṣiṇaṃ kukṣiṃ niśritya tiṣṭhati |<br>
 saceddārikā bhavati, vāmaṃ kukṣiṃ niśritya tiṣṭhati |<br>
<a class="vai59" id="001.018"></a> sā āttamanāttamanāḥ svāmina ārocayati—diṣṭyā āryaputra vardhasva |<br>
 āpannasattvāsmi saṃvṛttā |<br>
<a class="vai59" id="001.019"></a> yathā ca me dakṣiṇaṃ kukṣiṃ niśritya tiṣṭhati, niyataṃ dārako bhaviṣyati |<br>
 so ’pi āttamanāttamanā udānam udānayati—apyevāhaṃ cirakālābhilaṣitaṃ putramukhaṃ paśyeyam |<br>
<a class="vai59" id="001.020"></a> jāto me syānnāvajātaḥ |<br>
<a class="vai59" id="001.021"></a> kṛtyāni me kurvīt |<br>
 bhṛtaḥ pratibibhṛyāt |<br>
 dāyādyaṃ pratipadyeta |<br>
 kulavaṃśo me cirasthitiko bhaviṣyati |<br>
<a class="vai59" id="001.022"></a> asmākaṃ cāpyatītakālagatānāmalpaṃ vā prabhūtaṃ vā dānāni dattvā puṇyāni kṛtvā dakṣiṇāmādeśayiṣyati—idaṃ tayoryatratatropapannayorgacchatoranugacchatviti |<br>
<a class="vai59" id="001.024"></a> āpannasattvāṃ ca tāṃ viditvā upariprasādatalagatāmayantritāṃ dhārayati śīte śītopakaraṇairuṣṇa uṣṇopakaraṇairvaidyaprajñaptairāhārair nātitiktair nātyamlair nātilavaṇair nātimadhurair nātikaṭukair nātikaṣāyaistiktāmlalavaṇamadhurakaṭukaṣāyavivarjitairāhāraiḥ, hārārdhahāravibhūṣitagātrīm apsarasamiva nandanavanavicāriṇīṃ mañcānmañcaṃ pīṭhātpīṭham<span class="supplied">na</span>vatarantīmupa<span class="supplied">madha?</span>rimāṃ bhūmim |<br>
<a class="vai59" id="001.027"></a> na <a class="vai59" id="2.000"></a>cāsya amanojñaśabdaśravaṇam yāvadeva garbhasya paripākāya |
<a class="vai59" id="002.001"></a></p><p> sā aṣṭānāṃ vā navānāṃ vā māsānāmatyayāt prasūtā |<br>
<a class="vai59" id="002.002"></a> dārako jātaḥ |<br>
 abhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇaviśālalalāṭaḥ saṃgatabhrūruttuṅganāso ratnapratyuptikayā karṇikayā āmuktayālaṃkṛtaḥ |<br>
<a class="vai59" id="002.004"></a> balasenena gṛhapatinā ratnaparīkṣakā āhūyoktāḥ |<br>
 bhavantaḥ, ratnānāṃ mūlyaṃ kuruta iti |<br>
<a class="vai59" id="002.005"></a> na śakyate ratnānāṃ mūlyaṃ kartumiti |<br>
 dharmatā yasya na śakyate mūlyaṃ kartuṃ tasya koṭimūlyaṃ kriyate |<br>
<a class="vai59" id="002.006"></a> te kathayanti—gṛhapate, asya ratnasya koṭirmūlyamiti |<br>
<a class="vai59" id="002.007"></a> tasya jñātayaḥ saṃgamya samāgamya trīṇi saptakāni ekaviṃśatidivasāni vistareṇa jātasya jātimahaṃ kṛtvā nāmadheyaṃ vyavasthāpayanti—kiṃ bhavatu dārakasya nāmeti |<br>
<a class="vai59" id="002.009"></a> ayaṃ dārakaḥ koṭimūlyayā ratnapratyuptikayā āmuktayā jātaḥ, śravaṇeṣu ca nakṣatreṣu |<br>
 bhavatu dārakasya śroṇaḥ koṭikarṇa iti nāma |<br>
<a class="vai59" id="002.010"></a> yasminneva divase śroṇaḥ koṭikarṇo jātaḥ, tasminneva divase balasenasya gṛhapaterdvau preṣyadārakau jātau |<br>
<a class="vai59" id="002.011"></a> tenaikasya dāraka iti nāmadheyaṃ vyavasthāpitam, aparasya pālaka iti |<br>
<a class="vai59" id="002.012"></a> śroṇaḥ koṭikarṇo ’ṣṭābhyo dhātrībhyo ’nupradatto dvābhyāmaṃsadhātrībhyāṃ dvābhyāṃ krīḍanikābhyāṃ dvābhyāṃ maladhātrībhyāṃ dvābhyāṃ kṣīradhātrībhyām |<br>
<a class="vai59" id="002.013"></a> so ’ṣṭābhirdhātrībhirunnīyate vardhyate kṣīreṇa dadhnā navanītena sarpiṣā sarpimaṇḍenānyaiścottaptottaptairupakaraṇaviśeṣaiḥ |<br>
<a class="vai59" id="002.015"></a> āśu vardhate hradasthamiva paṅkajam |<br>
|<br>
<a class="vai59" id="002.016"></a> sa yadā mahān saṃvṛttastadā lipyām upanyastaḥ, saṃkhyāyāṃ gaṇanāyāṃ mudrāyāmuddhāre nyāse nikṣepe vastuparīkṣāyāṃ ratnaparīkṣāyām |<br>
<a class="vai59" id="002.017"></a> so ’ṣṭāsu parīkṣāsūdghaṭako vācakaḥ piṇḍataḥ paṭupracāraḥ saṃvṛttaḥ |<br>
<a class="vai59" id="002.018"></a> tasya pitrā trīṇi vāsagṛhāṇi māpitāni haimantikaṃ graiṣmikaṃ vārṣikam |<br>
 trīṇi udyānāni māpitāni haimantikaṃ graiṣmikaṃ vārṣikam |<br>
<a class="vai59" id="002.019"></a> trīṇi antaḥpurāṇi pratyupasthāpitāni jyeṣṭhakaṃ madhyamaṃ kanīyasam |<br>
<a class="vai59" id="002.020"></a> sa upariprāsādatalagato niṣpuruṣeṇa tūryeṇa krīḍati ramate paricārayati |<br>
<a class="vai59" id="002.021"></a> balaseno gṛhapatir nityameva kṛṣikarmānte udyuktaḥ |<br>
 sa koṭikarṇastaṃ pitaraṃ paśyati nityaṃ kṛṣikarmānte—udyuktam |<br>
<a class="vai59" id="002.022"></a> sa kathayati—tāta, kasyārthe tvaṃ nityameva kṛṣikarmānte udyuktah? sa kathayati—putra, yathā tvamupariprāsādatalagato niṣpuruṣeṇa tūryeṇa krīḍasi ramasi paricārayasi, yadyahamapi evameva krīḍeyaṃ rameyaṃ paricārayeyam, nacirādevāsmākaṃ bhogāstanutvaṃ parikṣayaṃ paryādāyaṃ gaccheyuḥ |<br>
<a class="vai59" id="002.025"></a> sa saṃlakṣayati—mamaivārthaṃ codanā kriyate |<br>
<a class="vai59" id="002.026"></a> sa kathayati—tāta yadyevam, gacchāmi, mahāsamudramavatarāmi |<br>
 pitā kathayati—putra tāvantaṃ me ratnajātamasti |<br>
<a class="vai59" id="002.027"></a> yadi tvaṃ tilataṇḍulakolakulatthanyāyena ratnāni parimokṣyase, tathāpi me ratnānāṃ parikṣayo na syāt |<br>
<a class="vai59" id="002.028"></a> sa kathayati—tāta anujānīhi māma, paṇyamādāya mahāsamudramavatarāmīti |<br>
<a class="vai59" id="002.029"></a> balasenena tasyāvaśyaṃ nirbandhaṃ jñātvānujñātaḥ |<br>
 balasenena gṛhapatinā vāsavagrāmake ghaṇṭāvaghoṣaṇaṃ kṛtam—yo yuṣmākamutsahate śroṇena koṭikarṇena sārthavāhena sārdhamaśulkenātarapaṇyena mahāsamudramavatartum, sa mahāsamudragamanīyaṃ paṇyaṃ samudānayatu |<br>
<a class="vai59" id="002.031"></a> pañcabhirvaṇikśatairmahāsamudragamanīyaṃ paṇyaṃ samudānītam |<br>
<a class="vai59" id="002.032"></a> balaseno nāma gṛhapatiḥ saṃlakṣayati—<a class="vai59" id="3.000"></a>kīdṛśena yānena śroṇaḥ koṭikarṇo yāsyati? sa saṃlakṣayati—saced hastibhiḥ, hastinaḥ sukumārā durbharāśca, aśvā api sukumārā dubharāśca, gardabhāḥ smṛtimantaḥ sukumārāśca |<br>
<a class="vai59" id="003.003"></a> gardabhayānena gacchatviti |<br>
 sa pitrā āhūyoktah—putra na tvayā sārthasya purastād gantavyam, nāpi pṛṣṭhataḥ |<br>
<a class="vai59" id="003.004"></a> yadi balavāṃścauro bhavati, sārthasya purastānnipatati |<br>
 durbalo bhavati, pṛṣṭhato nipatati |<br>
<a class="vai59" id="003.005"></a> tvayā sārthasya madhye gantavyam |<br>
 na ca te sārthavāhe hate sārtho vaktavyaḥ |<br>
<a class="vai59" id="003.006"></a> dāsakapālakāvapi uktau—putrau, yuvābhyāṃ na kenacit prakāreṇa śroṇaḥ koṭikarṇo moktavya iti |<br>
|<br>
<a class="vai59" id="003.008"></a> athāpareṇa samayena śroṇaḥ koṭikarṇaḥ kṛtakautukamaṅgalasvastyayano mātuḥ sakāśamupasaṃkramya pādayor nipatya kathayati—amba gacchāmi, avalokitā bhava, mahāsamudramavatarāmi |<br>
<a class="vai59" id="003.010"></a> sā ruditumārabdhā |<br>
 sa kathayati—amba kasmād rodasi |<br>
 mātā sāśrudurdinavadanā kathayati—putra, kadācidahaṃ putrakaṃ punarapi jīvantaṃ drakṣyāmīti |<br>
<a class="vai59" id="003.011"></a> sa saṃlakṣayati—ahaṃ maṅgalaiḥ saṃprasthitaḥ |<br>
<a class="vai59" id="003.012"></a> iyamīdṛśamamaṅgalamabhidhatte |<br>
 sa ruṣitaḥ kathayati—amba, ahaṃ kṛtakautūhalamaṅgalasvastyayano mahāsamudraṃ saṃprasthitaḥ |<br>
<a class="vai59" id="003.013"></a> tvaṃ cedṛśānyamaṅgalāni karoṣi |<br>
 apāyān kiṃ na paśyasīti |<br>
<a class="vai59" id="003.014"></a> sā kathayati—putra, kharaṃ te vākkarma niścāritam |<br>
 atyayamatyayato deśaya |<br>
<a class="vai59" id="003.015"></a> apyevaitat karma tanutvaṃ parikṣayaṃ paryādānaṃ gacchet |<br>
 sā tenātyayamatyayato kṣamāpitā |<br>
 atha śroṇaḥ koṭikarṇaḥ kṛtakautūhalamaṅgalasvastyayanaḥ śakaṭairbhārairmoṭaiḥ piṭakairuṣṭrairgobhirgardabhaiḥ prabhūtaṃ samudragamanīyaṃ paṇyamāropya mahāsamudraṃ saṃprasthitaḥ |<br>
<a class="vai59" id="003.017"></a> so ’nupūrveṇa grāmanagaranigamapallipattaneṣu cañcūryamāṇo mahāsamudrataṭamanuprāptaḥ |<br>
<a class="vai59" id="003.018"></a> nipuṇataḥ sāmudram yānapātraṃ pratipādya mahāsamudramavatīrṇo dhanahārakaḥ |<br>
<a class="vai59" id="003.019"></a> so ’nuguṇena vāyunā ratnadvīpamanuprāptaḥ |<br>
 tena tatropaparīkṣyopaparīkṣya ratnānāṃ tad vahanaṃ pūritaṃ tadyathā tilataṇḍulakolakulatthānām |<br>
<a class="vai59" id="003.020"></a> so ’nuguṇena śroṇaḥ saṃsiddhayānapātro jambudvīpamanuprāptaḥ |<br>
<a class="vai59" id="003.021"></a> sa sārthastasminneva samudratīre āvāsitaḥ |<br>
 sau śroṇaḥ koṭikarṇo ’pi sārthavāho dāsakapālakāvādāya sārthamadhyādekānte ’pakramya āyaṃ vyayaṃ ca tulayitumārabdhaḥ |<br>
<a class="vai59" id="003.023"></a> paścāt tenāsau dāsako ’bhihitah—dāsaka, paśya sāthaḥ kiṃ karotīti |<br>
 sa gataḥ |<br>
 yāvat paśyati sthorāṃ lardayantaṃ sārtham |<br>
<a class="vai59" id="003.024"></a> so ’pi sthorāṃ lardayitumārabdhaḥ |<br>
 dāsakaḥ saṃlakṣayati—pālakaḥ sārthavāhaṃ śabdāpayiṣyati |<br>
<a class="vai59" id="003.025"></a> pālako ’pi saṃlakṣayati—dāsakaḥ sārthavāhaḥ śabdāpayiṣyatīti |<br>
<a class="vai59" id="003.026"></a> sa sārthaḥ sarātrimeva sthorāṃ lardayitvā saṃprasthitaḥ |<br>
 so ’pi gāḍhanidrāvaṣṭabdhaḥ śayitaḥ |<br>
<a class="vai59" id="003.027"></a> sa sārthastāvad gato yāvatprabhātam |<br>
 te kathayanti—bhavantaḥ, kva sārthavāhah? purastād gacchati |<br>
<a class="vai59" id="003.028"></a> purastād gatvā pṛcchanti—kva sārthavāhah? pṛṣṭhata āgacchati |<br>
 pṛṣṭhato gatvā pṛcchanti—kva sārthavāhah? madhye gacchati |<br>
<a class="vai59" id="003.029"></a> madhye gatvā pṛcchanti |<br>
 yāvat tatrāpi nāsti |<br>
 dāsakaḥ kathayati—mama buddhirutpannā—pālakaḥ sārthavāhaṃ śabdāpayiṣyati |<br>
<a class="vai59" id="003.030"></a> pālako ’pi kathayati—mama buddhirutpannā—dāsakaḥ sārthavāhaṃ śabdāpayiṣyati |<br>
<a class="vai59" id="003.031"></a> bhavantaḥ, na śobhanaṃ kṛtam yadasmābhiḥ sārthavāhaśchoritaḥ |<br>
<a class="vai59" id="003.032"></a> āgacchata, nivārtāmaḥ |<br>
 te kathayanti—bhavantaḥ, yadi vayaṃ nivartiṣyāmaḥ |<br>
<a class="vai59" id="004.001"></a> <a class="vai59" id="4.000"></a>sarva evānayena vyasanamāpatsyāmaḥ |<br>
 āgacchata, kriyākāraṃ tāvat karmah—tāvanna kenacicchroṇasya koṭikarṇasya mātāpitṛbhyāmārocayitavyam yāvad bhāṇḍaṃ pratiśāmitaṃ bhavati |<br>
<a class="vai59" id="004.002"></a> te kriyākāraṃ kṛtvā gatāḥ |<br>
<a class="vai59" id="004.003"></a> śroṇasya koṭikarṇasya mātāpitṛbhyāṃ śrutam—śroṇaḥ koṭikarṇo ’bhyāgata iti |<br>
<a class="vai59" id="004.004"></a> te kathayanti—pṛṣṭhata āgacchati |<br>
<a class="vai59" id="004.005"></a> pṛṣṭhato gatvā pṛcchatah—kva sārthavāhah? purastād gacchatīti |<br>
<a class="vai59" id="004.006"></a> taistāvadākulīkṛtau yāvad bhāṇḍaṃ pratiśāmitam |<br>
 paścāt te kathayanti—amba vismṛto ’smābhiḥ sārthavāha iti |<br>
<a class="vai59" id="004.007"></a> tābhyāmeka āgatya kathayati—ayaṃ śroṇaḥ koṭikarṇo ’bhyāgata iti |<br>
<a class="vai59" id="004.008"></a> tasya tāvabhisāraṃ dattvā pratyudgatau na paśyataḥ |<br>
 apara āgatya kathayati—amba, diṣṭyā vardhasva, ayaṃ śroṇaḥ koṭikarṇo ’bhyāgata iti |<br>
<a class="vai59" id="004.009"></a> tasya tāvabhisāraṃ dattvā pratyudgatau na paśyataḥ |<br>
<a class="vai59" id="004.010"></a> tau na kasyacit punarapi śraddadhātumārabdhau |<br>
 tābhyāmudyāneṣu svakasabhādevakuleṣu cchatrāṇi vyajanāni kalaśāni upānahāni cākṣarāṇi abhilikhitāni dattāni sthāpitāni—yadi tāvacchroṇaḥ koṭikarṇo jīvati, laghu āgamaya, kṣipramāgamaya |<br>
<a class="vai59" id="004.012"></a> atha cyutaḥ kālagataḥ, tasyaiva gatyupapattisthānāt sthānāntaraviśeṣatāyai |<br>
<a class="vai59" id="004.013"></a> tau śokena rudantāvandhībhūtau |<br>
|<br>
<a class="vai59" id="004.014"></a> śroṇaḥ koṭikarṇaḥ sārthavāho ’pi sūryāṃśubhiḥ spṛṣṭa ātāpitaḥ prativibuddho yāvat sārthaṃ na paśyati nānyatra gardabhayānameva |<br>
<a class="vai59" id="004.015"></a> sa taṃ gardabhayānamabhiruhya saṃprasthitaḥ |<br>
<a class="vai59" id="004.016"></a> rātrau ca vātena pravāyatā vālukayā mārgo vyapoḍhaḥ pithitaḥ |<br>
 te ca gardabhāḥ smṛtimanto gandhamāghrāyāghrāya śanairmandamandaṃ saṃprasthitāḥ |<br>
<a class="vai59" id="004.017"></a> sārthavāhaḥ saṃlakṣayati—kasmādete śanairmandamandaṃ gacchantīti kṛtvā pratodayaṣṭyā tāḍitāḥ |<br>
<a class="vai59" id="004.018"></a> te saṃbhrāntā ākulībhūtāḥ smṛtibhraṣṭā unmārgeṇa saṃprasthitāḥ, yāvadanyatamāśāṭavīṃ praviṣṭāḥ |<br>
<a class="vai59" id="004.019"></a> te tṛṣārtā vihvalavadanā jihvāṃ nirnāmayya gacchanti |<br>
<a class="vai59" id="004.020"></a> tān dṛṣṭvā tasya kāruṇyamutpannam |<br>
 sa saṃlakṣayati—yadi etān notsrakṣyāmi, anayena vyasanamāpatsye |<br>
<a class="vai59" id="004.021"></a> ko ’sau nirghṛṇahṛdayastyaktaparalokaśca ya eṣāṃ pratodayaṣṭiṃ kāye nipātayiṣyati? tena ta utsṛṣṭāh—adyāgreṇa acchinnāgrāṇi tṛṇāni bhakṣayata anavamarditāni, pānīyāni pibata anāvilāni, caturdiśaṃ ca śītalā vāyavo vāntviti |<br>
<a class="vai59" id="004.024"></a> sa tānutsṛjya padbhyāṃ saṃprasthitaḥ |<br>
 yāvat paśyati āyasaṃ nagaramuccaṃ ca pragṛhītaṃ ca |<br>
<a class="vai59" id="004.025"></a> tatra dvāre puruṣastiṣṭhati kālo raudrāścaṇḍo lohitākṣa udviddhapiṇḍo lohalaguḍavyagrahastaḥ |<br>
<a class="vai59" id="004.026"></a> sa tasya sakāśamupasaṃkrāntaḥ |<br>
 upasaṃkramya taṃ puruṣaṃ pṛcchati—asti atra bhoḥ puruṣa pānīyamiti |<br>
<a class="vai59" id="004.027"></a> sa tūṣṇīṃ vyavasthitaḥ |<br>
 bhūtastena pṛṣṭah—astyatra nagare pānīyamiti |<br>
<a class="vai59" id="004.028"></a> bhūyo ’pi sa tūṣṇīṃ vyavasthitaḥ |<br>
 tena sārthavāhena tatra praviśya pānīyaṃ pānīyam iti śabdo niścāritaḥ |<br>
<a class="vai59" id="004.029"></a> yāvat pañcamātraiḥ pretasahasrairdagdhasthūṇāsadṛśairasthiyantravaducchritaiḥ svakeśaromapraticchannaiḥ parvatodarasaṃnibhaiḥ sūcīchidropamamukhairanuparivāritaḥ śroṇaḥ koṭikarṇaḥ |<br>
<a class="vai59" id="004.031"></a> te kathayanti—sārthavāha kāruṇikastvam |<br>
 asmākaṃ tṛṣārtānāṃ pānīyamanuprayaccha |<br>
 sa kathayati—bhavantaḥ, ahamapi pānīyameva mṛgayāmi |<br>
<a class="vai59" id="004.032"></a> kuto ’ham yuṣmākaṃ pānīyamanuprayacchāmīti? <a class="vai59" id="5.000"></a>te kathayanti—sārthavāha, pretanagaramidam, kuto ’tra pānīyam? adyāsmābhirdvādaśabhirvarṣaistvatsakāśātpānīyaṃ pānīyamiti śabdaḥ śrutaḥ |<br>
<a class="vai59" id="005.002"></a> sa kathayati—ke yūyaṃ bhavantaḥ, kena vā karmaṇā ihopapannāh? śroṇa duṣkuhakā jāmbūdvīpakā manuṣyāḥ |<br>
<a class="vai59" id="005.003"></a> nābhiśraddadhāsyasi |<br>
 ahaṃ bhavantaḥ pratyakṣadarśī, kasmānnābhiśraddadhāsye? te gāthāṃ bhāṣante—<a class="vai59" id="005.005"></a> ākrośakā roṣakā vayaṃ matsariṇaḥ kuṭukuñcakā vayam |<br>
<a class="vai59" id="005.006"></a> dānaṃ ca na dattamaṇvapi yena vayaṃ pitṛlokamāgatāḥ (1)|<br>
<a class="vai59" id="005.007"></a> śroṇa gaccha, puṇyamaheśākhyastvam |<br>
 asti kaścit tvayā dṛṣṭaḥ pretanagaraṃ praviṣṭaḥ svastikṣemābhyāṃ nirgacchan? sa saṃprasthito yāvat tenāsau puruṣo dṛṣṭaḥ |<br>
<a class="vai59" id="005.008"></a> tenoktah—bhadramukha, aho bata tvayā mamārocitaṃ syāt yathedaṃ pretanagaramiti, nāhamatra praviṣṭaḥ syām |<br>
<a class="vai59" id="005.009"></a> sa tenoktah—śroṇa gaccha, puṇyamaheśākhyastvam, yena tvaṃ pretanagaraṃ praviśya svastikṣemābhyāṃ nirgataḥ |<br>
<a class="vai59" id="005.011"></a> sa saṃprasthitaḥ |<br>
 yāvadaparaṃ paśyati āyasaṃ nagaramuccaṃ ca pragṛhītaṃ ca |<br>
 tatrāpi dvāre puruṣastiṣṭhati kālaścaṇḍo lohitākṣa udviddhapiṇḍo lohalaguḍavyagrahastaḥ |<br>
<a class="vai59" id="005.012"></a> sa tasya sakāśamupasaṃkrāntaḥ |<br>
<a class="vai59" id="005.013"></a> upasaṃkramyaivamāha—bhoḥ puruṣa, asti atra nagare pānīyam? sa tūṣṇīṃ vyavasthitaḥ |<br>
<a class="vai59" id="005.014"></a> bhūyastena pṛṣṭah—bhoḥ puruṣa, asti atra nagare pānīyam? sa tūṣṇīṃ vyavasthitaḥ |<br>
<a class="vai59" id="005.015"></a> tena tatra praviśya pānīyaṃ pānīyam iti śabdaḥ kṛtaḥ |<br>
 anekaiḥ pretasahasrairdagdhasthūṇākṛtibhirasthiyantravaducchritaiḥ svakeśaromapraticchannaiḥ parvatodarasaṃnibhaiḥ sūcīchidropamamukhairanuparivāritaḥ |<br>
<a class="vai59" id="005.017"></a> śroṇa kāruṇikastvam |<br>
 asmākaṃ tṛṣārtānāṃ pānīyamanuprayaccha |<br>
 sa kathayati—ahamapi bhavantaḥ pānīyameva mṛgayāmi |<br>
<a class="vai59" id="005.018"></a> kuto ’ham yuṣmākaṃ pānīyaṃ dadāmīti? te kathayanti—śroṇa, pretanagaramidam |<br>
<a class="vai59" id="005.019"></a> kuto ’tra pānīyam? adyāsmābhirdvādaśabhirvarṣaistvatsakāśāt pānīyaṃ pānīyamiti śabdaḥ śrutaḥ |<br>
<a class="vai59" id="005.020"></a> sa cāha—ke yūyaṃ bhavantaḥ, kena vā karmaṇā ihopapannāh? ta ūcuh—śroṇa, duṣkuhakā jāmbudvīpakā manuṣyāḥ |<br>
<a class="vai59" id="005.021"></a> nābhiśraddadhāsyasi |<br>
 sa cāha—ahaṃ bhavantaḥ pratyakṣadarśī |<br>
<a class="vai59" id="005.022"></a> kasmānnābhiśraddadhāsye? te gāthāṃ bhāṣante—<a class="vai59" id="005.023"></a> ārogyamadena mattakā ye dhanamogamadena mattakāḥ |<br>
<a class="vai59" id="005.024"></a> dānaṃ ca na dattamaṇvapi yena vayaṃ pitṛlokamāgatāḥ (2)|<br>
<a class="vai59" id="005.025"></a> śroṇa gaccha, puṇyakarmā tvam |<br>
 asti kaścit tvayā dṛṣṭaḥ śrutaḥ sa pretanagaraṃ praviśya kvastikṣemābhyāṃ jīvannirgacchan? sa saṃprasthitaḥ |<br>
<a class="vai59" id="005.026"></a> yāvat tenāsau puruṣo dṛṣṭaḥ |<br>
 sa tenoktah—bhadramukha, aho bata yadi tvayā mamārocitaṃ syād yathedaṃ pretanagaramiti, naivāhamatra praviṣṭaḥ syām |<br>
<a class="vai59" id="005.028"></a> sa kathayati—śroṇa gaccha, puṇyamaheśākhyastvam |<br>
 asti kaścit tvayā dṛṣṭaḥ śruto vā pretanagaraṃ praviśya svastikṣemābhyāṃ jīvan nirgacchan? sa saṃprasthitaḥ |<br>
<a class="vai59" id="005.029"></a> yāvat paśyati sūryasyāstagamanakāle vimāna, catasro ’psarasah abhirūpāḥ prāsādikā darśanīyāḥ |<br>
<a class="vai59" id="005.030"></a> ekaḥ puruṣo ’bhirūpo darśanīyaḥ prāsādikah aṅgadakuṇḍalavicitramālyābharaṇānulepanastābhiḥ sārdhaṃ krīḍati ramate paricārayati |<br>
<a class="vai59" id="005.032"></a> sa tairdūrata eva dṛṣṭaḥ |<br>
 te taṃ pratyavabhāṣitumārabdhāḥ |<br>
 svāgatam <a class="vai59" id="6.000"></a>śroṇa, māsi tṛṣito bubhukṣito vā? sa saṃlakṣayati—nūnaṃ devo ’yaṃ vā nāgo vā yakṣo vā bhaviṣyati |<br>
<a class="vai59" id="006.002"></a> āha ca—ārya tṛṣito ’smi, bubhukṣito ’smi |<br>
 sa taiḥ snāpito bhojitaḥ |<br>
 sa tasmin vimāne tāvat sthito yāvat sūryasyābhyudgamanakālasamayaḥ |<br>
<a class="vai59" id="006.003"></a> sa tenoktah—śroṇa avatarasva, ādīnavo ’tra bhaviṣyati |<br>
<a class="vai59" id="006.004"></a> so ’vatīrya ekānte vyavasthitaḥ |<br>
 tataḥ paścāt sūryasyābhyudgamanakālasamaye tadvimānamantarhitam |<br>
<a class="vai59" id="006.005"></a> tā api apsaraso ’ntarhitāśca |<br>
 catvāraḥ śyāmaśabalāḥ kurkurāḥ prādurbhūtāḥ |<br>
<a class="vai59" id="006.006"></a> taistaṃ puruṣamavamūrdhakaṃ pātayitvā tāvat pṛṣṭavaṃśānutpāṭyotpāṭya bhikṣito yāvat sūryasyāstagamanakālasamayaḥ |<br>
<a class="vai59" id="006.007"></a> tataḥ paścāt punarapi tadvimānaṃ prādurbhūtam, tā apsarasaḥ prādurbhūtāḥ |<br>
<a class="vai59" id="006.008"></a> sa ca puruṣastābhiḥ sārdhaṃ krīḍati ramate paricārayati |<br>
 sa teṣāṃ sakāśamupasaṃkramya kathayati—ke yūyam, kena ca karmaṇā ihopapannāh? te procuh—śroṇa duṣkuhakā jāmbudvīpakā manuṣyāḥ |<br>
<a class="vai59" id="006.010"></a> nābhiśraddadhāsyasi |<br>
 sa cāha—ahaṃ pratyakṣadarśī, kathaṃ nābhiśraddadhāsye? śroṇa, ahaṃ vāsavagrāmake aurabhraka āsīt |<br>
<a class="vai59" id="006.011"></a> urabhrān praghātya praghātya māṃsaṃ vikrīya jīvikāṃ kalpayāmi |<br>
<a class="vai59" id="006.012"></a> āryaśca mahākātyāyano mamānukampayā āgatya kathayati—bhadramukha, aniṣṭo ’sya karmaṇaḥ phalavipākaḥ |<br>
<a class="vai59" id="006.013"></a> virama tvamasmāt pāpakādasaddharmāt |<br>
 nāhaṃ tasya vacanena viramāmi |<br>
<a class="vai59" id="006.014"></a> bhūyo bhūyaḥ sa māṃ vicchandayati—bhadramukha, aniṣṭo ’sya karmaṇo phalavipākaḥ |<br>
<a class="vai59" id="006.015"></a> virama tvamasmāt pāpakādasaddharmāt |<br>
 tathāpi ahaṃ na prativiramāmi |<br>
 sa māṃ pṛcchati—bhadramukha, kiṃ tvametānurabhrān divā praghātayasi āhosvidū rātrau? mayoktah—ārya divā, praghātayāmīti |<br>
<a class="vai59" id="006.017"></a> sa kathayati—bhadramukha, rātrau śīlasamādānaṃ kiṃ na gṛhṇāsi |<br>
 mayā tasyāntikād rātrau śīlasamādānaṃ gṛhītam |<br>
<a class="vai59" id="006.018"></a> yattad rātrau śīlasamādānaṃ gṛhītam, tasya karmaṇo vipākena rātrāvevaṃvidhaṃ divyaṃ sukhaṃ pratyanubhavāmi |<br>
<a class="vai59" id="006.019"></a> yanmayā divā urabhrāḥ praghātitāḥ, tasya karmaṇo vipākena divā evaṃvidhaṃ duḥkhaṃ pratyanubhavāmi |<br>
<a class="vai59" id="006.020"></a> gāthāṃ ca bhāṣate—<a class="vai59" id="006.021"></a> divasaṃ paraprāṇapīḍako rātrau śīlaguṇaiḥ samanvitaḥ |<br>
<a class="vai59" id="006.022"></a> tasyaitatkarmaṇaḥ phalaṃ hyanubhavāmi kalyāṇapāpakam (3)|<br>
<a class="vai59" id="006.023"></a> śroṇa, gamiṣyasi tvaṃ vāsavagrāmakam? gamiṣyāmi |<br>
 tatra mama putraḥ prativasati |<br>
 sa urabhrān praghātya praghātya jīvikāṃ kalpayati |<br>
<a class="vai59" id="006.024"></a> sa tvayā vaktavyah—dṛṣṭaste mayā pitāa |<br>
<a class="vai59" id="006.025"></a> kathayati—aniṣṭo ’sya karmaṇaḥ phalavipākaḥ |<br>
 viramāsmāt pāpakādasaddharmāt |<br>
 bhoḥ puruṣa, tvamevaṃ kathayasi—duṣkuhakā jāmbudvīpakā manuṣyā iti |<br>
<a class="vai59" id="006.026"></a> nābhiśraddadhāsyati |<br>
 śroṇa, yadi na śraddadhāsyati, vaktavyastava pitā kathayati—asti sūnādhastāt suvarṇasya kalaśaḥ pūrayitvā sthāpitaḥ |<br>
<a class="vai59" id="006.028"></a> tamuddhṛtyātmānaṃ samyaksukhena prīṇaya |<br>
 āryaṃ ca mahākātyāyanaṃ kālena kālaṃ piṇḍakena pratipādaya, asmākaṃ ca nāṃnā dakṣiṇāmādeśaya |<br>
<a class="vai59" id="006.029"></a> apyevaitat karma tanutvaṃ parikṣayaṃ paryādānaṃ gacchet |<br>
<a class="vai59" id="006.030"></a> sa saṃprasthitaḥ |<br>
 yāvat sūryasyābhyudgamanakālasamaye paśyati aparaṃ vimānam |<br>
<a class="vai59" id="006.031"></a> tatra ekā apsarā abhirūpā darśanīyā prāsādikā, ekaśca puruṣa abhirūpo darśanīyaḥ prāsādikah aṅgadakuṇḍalavicitramālyābharaṇānulepanastayā sārdhaṃ krīḍati ramate <a class="vai59" id="7.000"></a>paricārayati |<br>
<a class="vai59" id="007.001"></a> sa taṃ dūrata eva dṛṣṭvā pratyavabhāṣitumārabdhaḥ |<br>
 svāgataṃ śroṇa, mā tṛṣito ’si, mā bubhukṣito ’si vā? sa saṃlakṣayati—nūnamayaṃ devo vā nāgo vā yakṣo vā bhaviṣyati |<br>
<a class="vai59" id="007.003"></a> sa kathayati—tṛṣito ’smi bubhukṣitaśca |<br>
 sa tena snāpito bhojitaḥ |<br>
 sa tasmin vimāne tāvat sthito yāvat sūryasyāstaṃgamanakālasamayaḥ |<br>
<a class="vai59" id="007.004"></a> sa tenoktah—avatarasva, ādīnavo ’tra bhaviṣyati |<br>
<a class="vai59" id="007.005"></a> sa dṛṣṭādīnavo ’vatīrya ekānte ’vasthitaḥ |<br>
 tataḥ paścāt sūryasyāstagamanakālasamaye tadvimānamantarhitam |<br>
<a class="vai59" id="007.006"></a> sāpi apsarā antarhitā |<br>
 mahatī śatapadī prādurbhūtā |<br>
 tayā tasya puruṣasya kāyena kāyaṃ saptakṛtvo veṣṭayitvā tāvaduparimastiṣkaṃ bhakṣayantī sthitā, yāvat sa eva sūryasyābhyudgamanakālasamayaḥ |<br>
<a class="vai59" id="007.008"></a> tataḥ paścāt punarapi tadvimānaṃ prādurbhūtam |<br>
<a class="vai59" id="007.009"></a> sāpi apsarāḥ prādurbhūtā |<br>
 sa ca puruṣo ’bhirūpo darśanīyaḥ prāsādikastayā sārdhaṃ krīḍati ramate paricārayati |<br>
<a class="vai59" id="007.010"></a> sa tamupasaṃkramya pṛcchati—ko bhavān, kena karmaṇā ihopapannah? sa evamāha—śroṇa, duṣkuhakā jāmbūdvīpakā manuṣyāḥ, nābhiśraddadhāsyasi |<br>
<a class="vai59" id="007.011"></a> sa kathayati—ahaṃ pratyakṣadarśī, kasmānnābhiśraddadhāsye? sa kathayati—yadi evam, ahaṃ vāsavagrāmake brāhmaṇa āsīt pāradārikaḥ |<br>
<a class="vai59" id="007.013"></a> āryaśca mahākātyāyano mamānukampayā āgatya kathayati—bhadramukha, aniṣṭo ’sya karmaṇaḥ phalavipākaḥ |<br>
<a class="vai59" id="007.014"></a> virama tvamasmāt pāpakādasaddharmāt |<br>
 tasya vacanādahaṃ na prativiramāmi |<br>
<a class="vai59" id="007.015"></a> bhūyo bhūyaḥ sa māma vicchandayati |<br>
 tathaivāhaṃ tasmāt pāpakādasaddharmānna prativiramāmi |<br>
<a class="vai59" id="007.016"></a> sa māṃ pṛcchati—bhadramukha, paradārān kiṃ tvaṃ divā gacchasi, āhosvid rātrau? sa mayābhihitah—ārya rātrau |<br>
<a class="vai59" id="007.017"></a> sa kathayati—bhadramukha, divā kiṃ na śīlasamādānaṃ gṛhṇāsi? mayā tasyāntike divā śīlasamādānaṃ gṛhītam |<br>
<a class="vai59" id="007.018"></a> yattanmayā āryasya kātyāyanasyāntikād divā śīlasamādānaṃ gṛhītam, tasya karmaṇo vipākena divā evaṃvidhaṃ divyasukhaṃ pratyanubhavāmi |<br>
<a class="vai59" id="007.020"></a> yattadrātrau paradārābhigamanaṃ kṛtam, tasya karmaṇo vipākena rātrāvevaṃvidhaṃ duḥkhaṃ pratyanubhavāmi |<br>
<a class="vai59" id="007.021"></a> gāthāṃ ca bhāṣate—<a class="vai59" id="007.022"></a> rātrau paradāramūrcchito, divasaṃ śīlaguṇaiḥ samanvitaḥ |<br>
<a class="vai59" id="007.023"></a> tasyaitat karmaṇaḥ phalaṃ hyanubhavāmi kalyāṇapāpakam (4)|<br>
<a class="vai59" id="007.024"></a> śroṇa, gamiṣyasi tvaṃ vāsavagrāmakam |<br>
 tatra mama putro brāhmaṇaḥ pāradārikaḥ |<br>
 sa vaktavyah—dṛṣṭaste mayā pitā |<br>
<a class="vai59" id="007.025"></a> sa kathayati—aniṣṭo ’sya karmaṇaḥ phalavipākaḥ |<br>
 viramāsmāt pāpakādasaddharmāt |<br>
<a class="vai59" id="007.026"></a> bhoḥ puruṣa, tvamevaṃ kathayasi—duṣkuhakā jāmbudvīpakā manuṣyā iti |<br>
 etanme kaḥ śraddadhāsyati? śroṇa yanna śraddadhāsyati, vaktavyah—tava pitrā agniṣṭomasyādhastāt suvarṇakalaśaḥ pūrayitvā sthāpitaḥ |<br>
<a class="vai59" id="007.028"></a> tamuddhṛtyātmānaṃ samyaksukhena prīṇaya |<br>
 āryaṃ ca mahākātyāyanaṃ kālena kālaṃ piṇḍakena pratipādaya |<br>
<a class="vai59" id="007.029"></a> asmākaṃ ca nāṃnā dakṣiṇāṃ deśaya |<br>
 apyevaitat karma tanutvaṃ parikṣayaṃ paryādānaṃ gacchet |<br>
<a class="vai59" id="007.030"></a> sa saṃprasthitaḥ |<br>
 yāvat paśyati vimānam |<br>
 tatraikā strī abhirūpā darśanīyā prāsādikā aṅgadakuṇḍalavicitramālyābharaṇānulepanā |<br>
<a class="vai59" id="007.031"></a> tasyāścaturṣu paryaṅkapādakeṣu catvāraḥ pretā baddhāstiṣṭhanti |<br>
<a class="vai59" id="007.032"></a> sā taṃ dūrata eva dṛṣṭvā pratyavabhāṣitumārabdhā—<a class="vai59" id="8.000"></a>śroṇa, svāgatam |<br>
<a class="vai59" id="008.001"></a> mā tṛṣito ’si mā bubhukṣito ’si vā? sa saṃlakṣayati—nūnaṃ devīyaṃ vā nāgī vā yakṣī vā bhaviṣyati |<br>
<a class="vai59" id="008.002"></a> sa kathayati—ārye, tṛṣito ’smi bubhukṣito ’smi |<br>
 tayāsāvudvartitaḥ snāpita āhāro dattaḥ |<br>
<a class="vai59" id="008.003"></a> uktaṃ ca—śroṇa, yadi ete kiṃcinmṛgayanti, mā dāsyasīti uktvā teṣāṃ sattvānāṃ karmasvakaṭāṃ pratyakṣīkartukāmā vimānaṃ praviśyāvasthitā |<br>
<a class="vai59" id="008.004"></a> te mṛgayitumārabdhāh—śroṇa kāruṇikastvam |<br>
<a class="vai59" id="008.005"></a> bubhukṣitā vayam |<br>
 asmākamanuprayaccha |<br>
 tenaikasya kṣiptam—busaplāvī prādurbhūtā |<br>
<a class="vai59" id="008.006"></a> aparasya kṣiptam—ayoguḍaṃ bhakṣayitumārabdhaḥ |<br>
 aparasya kṣiptam—svamāṃsaṃ bhakṣayitumārabdhah—aparasya kṣiptam—pūyaśoṇitaṃ prādurbhūtam |<br>
<a class="vai59" id="008.007"></a> sā visragandhena nirgatā |<br>
<a class="vai59" id="008.008"></a> śroṇa nivāritastvaṃ mayā |<br>
 kasmāt tvayaiṣāṃ dattam? kiṃ kathayati—ayaṃ me svāmī, ayaṃ me putraḥ, iyaṃ me snuṣā, iyaṃ me dāsī |<br>
<a class="vai59" id="008.010"></a> sa āha—ke yūyam, kena vā karmaṇā ihopapannāh? tayoktam—śroṇa, duṣkuhakā jāmbudvīpakā manuṣyā iti nābhiśraddadhāsyasi |<br>
<a class="vai59" id="008.011"></a> ahaṃ pratyakṣadarśī kasmānnābhiśraddadhāsye? sā kathayati—ahaṃ vāsavagrāmake brāhmaṇī āsīt |<br>
<a class="vai59" id="008.012"></a> mayā nakṣatrarātryāṃ pratyupasthitāyāṃ praṇītamāhāraṃ sajjīkṛtam |<br>
<a class="vai59" id="008.013"></a> āryamahākātyāyano mamānukampayā vāsavagrāmake piṇḍāya prāvikṣat |<br>
<a class="vai59" id="008.014"></a> sa mayā dṛṣṭaḥ kāyaprāsādikaścittaprāsādikaḥ |<br>
 cittamabhiprasannaṃ dṛṣṭvā sa mayā prasādajātayā piṇḍakena pratipāditaḥ |<br>
<a class="vai59" id="008.015"></a> tasyā mama buddhirutpannā—svāminamanumodayāmi, prāmodyamutpādayiṣyatīti |<br>
<a class="vai59" id="008.016"></a> sa snātvā āgataḥ |<br>
 mayoktam—āryaputra, anumodasva, mayāryo mahākātyāyanaḥ piṇḍakena pratipāditaḥ |<br>
<a class="vai59" id="008.017"></a> sa ruṣito yāvad brāhmaṇānāṃ na dīyate, jñātīnāṃ vā jñātipūjā na kriyate, tāvattvayā tasmai muṇḍakāya śramaṇakāyāgrapiṇḍakaṃ dattam? so ’marṣajātaḥ kathayati—kasmāt sa muṇḍakaḥ śramaṇako busaplāvīṃ na bhakṣayatīti? tasya karmaṇo vipākenāyaṃ busaplāvīṃ bhakṣayati |<br>
<a class="vai59" id="008.020"></a> mama buddhirutpannā—putramapi anumodayāmi, prāmodyamutpādayiṣyatīti |<br>
<a class="vai59" id="008.021"></a> so ’pi mayoktah—putra, anumodasva, mayāryo mahākātyāyanaḥ piṇḍakena pratipāditaḥ |<br>
 so ’pi ruṣito yāvad brāhmaṇānāṃ na dīyate, jñātīnāṃ vā jñātipūjā na kriyate, tāvattvayā tasmai muṇḍakāya śramaṇakāyāgrapiṇḍaṃ dattam? so ’pi amarṣajātaḥ kathayati—kasmāt sa muṇḍakaḥ śramaṇako ’yoguḍaṃ na bhakṣayatīti? tasya karmaṇo vipākenāyamayoguḍaṃ bhakṣayati |<br>
<a class="vai59" id="008.024"></a> nakṣatrarātryāṃ pratyupasthitāyāṃ mama jñātayaḥ praheṇakāni preṣayanti |<br>
<a class="vai59" id="008.025"></a> tāni ahaṃ snuṣāyāḥ samarpayāmi |<br>
 sā praṇītāni praheṇakāni bhakṣayitvā mama lūhāni upanāmayati |<br>
<a class="vai59" id="008.026"></a> ahaṃ teṣāṃ jñātīnāṃ saṃdiśāmi—kiṃ nu yūyaṃ durbhikṣe yathā lūhāni praheṇakāni preṣayata? te mama saṃdiśanti—na vayaṃ lūhāni preṣayāmaḥ, api tu praṇītānyeva praheṇakāni preṣayāmaḥ |<br>
<a class="vai59" id="008.029"></a> mayā snuṣābhihitā—vadhūke, mā tvaṃ praṇītāni praheṇakāni bhakṣayitvāsmakaṃ lūhāni upanāmayasi? sā kathayati—kiṃ svamāṃsaṃ na bhakṣayati yā tvadīyāni praheṇakāni bhakṣayatīti? iyaṃ tasya karmaṇo vipākena svamāṃsāni bhakṣayati |<br>
<a class="vai59" id="008.032"></a> nakṣatrarātryāṃ pratupasthitāyāṃ praṇītāni praheṇakāni dattvā jñātīnāṃ preṣayāmi |<br>
<a class="vai59" id="008.033"></a> sā dārikā tāni praṇītāni praheṇakāni mārge ’ntarbhakṣayitvā teṣāṃ lūhāni upanāmayati |<br>
<a class="vai59" id="009.001"></a> <a class="vai59" id="9.000"></a>te mama saṃdiśanti—kiṃ nu tvaṃ durbhikṣe yathā lūhāni asmākaṃ praheṇakāni preṣayasi? ahaṃ teṣāṃ saṃdiśāmi—nāhaṃ lūhāni perṣayāmi, api tu praṇītānyevāhaṃ preṣayāmīti |<br>
<a class="vai59" id="009.002"></a> mayā dārikābhihitā—dārike, mā tvaṃ praṇītāni praheṇakāni bhakṣayitvā teṣāṃ lūhāni upanāmayasi |<br>
<a class="vai59" id="009.004"></a> sā kathayati—kiṃ nu pūyaśoṇitaṃ na bhakṣayati, yā tvadīyāni praheṇakāni bhakṣayatīti? tasya karmaṇo vipākeneyaṃ pūyaśoṇitaṃ bhakṣayati |<br>
<a class="vai59" id="009.005"></a> mama buddhirutpannā—tatra pratisaṃdhiṃ gṛhṇīyām yatraitān sarvān svakaṃ svakaṃ karmaphalaṃ paribhuñjānān paśyeyamiti |<br>
<a class="vai59" id="009.006"></a> yayā mayāryamahākātyāyanaṃ piṇḍakena pratipādya praṇīte trāyastriṃśe devanikāye upapattavyam, sāhaṃ mithyāpraṇidhānavaśāt pretamaharddhikā saṃvṛttā |<br>
<a class="vai59" id="009.008"></a> śroṇa, gamiṣyasi tvaṃ vāsavagrāmakam? tatra mama duhitā veśyaṃ vāhayati |<br>
<a class="vai59" id="009.009"></a> sā tvayā vaktavyā—dṛṣṭāste mayā pitā mātā bhrātā bhrāturjāyā dāsī |<br>
<a class="vai59" id="009.010"></a> te kathayanti—aniṣṭo ’sya karmaṇaḥ phalavipākaḥ |<br>
 viramāsmādasaddharmāt |<br>
 bhagini, tvameva kathayasi—duṣkuhakā jāmbudvīpakā manuṣyāḥ, nābhiśraddadhāsyanti |<br>
<a class="vai59" id="009.011"></a> śroṇa, yadi na śraddadhāsyati, vaktavyā—tava paurāṇe paitṛke vāsagṛhe catvāro lohasaṃghāṭāḥ suvarṇasya pūrṇāstiṣṭhanti, madhye ca sauvarṇadaṇḍakamaṇḍaluḥ |<br>
<a class="vai59" id="009.013"></a> te kathayanti—tamuddhṛtyātmānaṃ samyaksukhena prīṇaya, āryaṃ ca mahākātyāyanaṃ kālena kālaṃ piṇḍakena pratipādaya, asmākaṃ ca nāṃnā dakṣiṇāmādeśaya |<br>
<a class="vai59" id="009.015"></a> apyevaitat karma tanutvaṃ parikṣayaṃ paryādānaṃ gacchet |<br>
 tena tasyāḥ pratijñātam |<br>
<a class="vai59" id="009.016"></a> evaṃ tasya paribhramato dvādaśa varṣā atikrāntāḥ |<br>
|<br>
<a class="vai59" id="009.017"></a> tayoktah—śroṇa, gamiṣyasi tvaṃ vāsavagrāmakam? bhagini, gamiṣyāmi |<br>
 sa tasminneva vimāne uṣitaḥ |<br>
<a class="vai59" id="009.018"></a> tayā teṣāmeva pretānāmājñā dattā—bhavanto gacchata, śroṇaṃ koṭikarṇaṃ suptameva vāsavagrāmake paitṛke udyāne sthāpayitvā āgacchata |<br>
<a class="vai59" id="009.019"></a> sa tairvāsavagrāmake paitṛke udyāne sthāpitaḥ |<br>
<a class="vai59" id="009.020"></a> sa prativibuddho yāvat paśyati ghaṇṭāchatrāṇi vyajanāni, akṣarāṇi likhitāni—yadi tāvacchroṇaḥ koṭikarṇo jīvati, laghvāgamanāya, kṣipramāgamanāya, cyutaḥ kālagato gatyupapattisthānāt sthānāntaraviśeṣatāyai |<br>
<a class="vai59" id="009.022"></a> sa saṃlakṣayati—yadi ahaṃ mātāpitṛbhyāṃ mṛta eva gṛhītaḥ, kasmādbhūyo ’haṃ gṛhaṃ praviśāmi? gacchāmi, ārya mahākātyāyanasyāntikāt pravrajāmīti |<br>
<a class="vai59" id="009.024"></a> atha śroṇaḥ koṭikarṇo yenāyuṣmān mahākātyāyanastenopasaṃkrāntaḥ |<br>
<a class="vai59" id="009.025"></a> adrākṣīdāyuṣmān mahākatyāyanaḥ śroṇaṃ koṭikarṇaṃ dūrādeva |<br>
 dṛṣṭvā ca punaḥ śroṇaṃ koṭikarṇamidamavocat—ehi śroṇa, śvāgataṃ te |<br>
<a class="vai59" id="009.026"></a> dṛṣṭaste śroṇa ayaṃ lokaḥ paraśca lokah? sa kathayati—dṛṣṭo bhadanta mahakātyāyana |<br>
<a class="vai59" id="009.027"></a> labheyāhaṃ bhadanta mahākātyāyana svākhyāte dharmavinaye pravrajyāmupasampadaṃ bhikṣubhāvam |<br>
<a class="vai59" id="009.028"></a> careyamahaṃ bhavato ’ntike brahmacaryam |<br>
 sa āryeṇoktah—śroṇa, tāṃ tāvat pūrvikāṃ pratijñāṃ paripūraya |<br>
<a class="vai59" id="009.029"></a> yathāgṛhītān saṃdeśān samarpayeti |<br>
 sa tasyairabhrikasya sakāśamupasaṃkrāntaḥ |<br>
<a class="vai59" id="009.030"></a> viramāsmādasaddharmāt |<br>
<a class="vai59" id="009.031"></a> bhoḥ puruṣa, adya mama piturdvādaśavarṣāṇi kālagatasya |<br>
<a class="vai59" id="009.032"></a> asti kaścid dṛṣṭaḥ paralokāt punarāgacchan? bhadramukha, eṣo ’hamāgataḥ |<br>
 nāsau śraddadhāti |<br>
<a class="vai59" id="009.033"></a> bhadramukha, yadi na śraddadhāsi, sa tava pitā kathayati—asti sūnādhastāt suvarṇasya kalaśaḥ |<br>
<a class="vai59" id="010.001"></a> <a class="vai59" id="10.000"></a>pūrṇastiṣṭhati |<br>
 tamuddhṛtyātmānaṃ samyaksukhena prīṇaya |<br>
 āryaṃ ca mahākātyāyanaṃ kālena kālaṃ piṇḍakena pratipādaya, asmākaṃ ca nāṃnā dakṣiṇāmādeśaya |<br>
<a class="vai59" id="010.002"></a> apyevaitat karma tanutvaṃ parikṣayaṃ paryādāya gacchet |<br>
<a class="vai59" id="010.003"></a> sa saṃlakṣayati—na kadācidevaṃ mayā śrutapūrvam |<br>
 paśyāmi, saced bhūtaṃ bhaviṣyati, sarvametat satyam |<br>
<a class="vai59" id="010.004"></a> tena gatvā khanitam |<br>
 yāvat tat sarvaṃ tat tathaiva |<br>
 tenābhiśraddadhātam |<br>
<a class="vai59" id="010.005"></a> tataḥ paścāt sa pāradārikāsya sakāśamupasaṃkrāntaḥ |<br>
 upasaṃkramya kathayati—bhadramukha, dṛṣṭaste mayā pitā |<br>
<a class="vai59" id="010.006"></a> sa kathayati—aniṣṭo ’sya karmaṇaḥ phalavipākaḥ |<br>
 viramāsmāt pāpakādasaddharmāt |<br>
<a class="vai59" id="010.007"></a> sa kathayati—bhoḥ puruṣa, adya mama piturdvādaśa varṣāṇi kālaṃ gatasya |<br>
 asti kaścit tvayā dṛṣṭaḥ paralokaṃ gatvā punarāgacchan? bhadramukha, eṣo ’hamāgataḥ |<br>
<a class="vai59" id="010.008"></a> nāsau śraddadhāti |<br>
<a class="vai59" id="010.009"></a> sa cāaha—bhadramukha, sacennābhiśraddadhāsi, tava pitrā agniṣṭomasyādhastāt suvarṇasya kalaśaḥ pūrayitvā sthāpitaḥ |<br>
<a class="vai59" id="010.010"></a> sa kathayati—tamuddhṛtyātmānaṃ samyaksukhena prīṇaya, āryaṃ ca mahākātyāyanaṃ kālena kālaṃ piṇḍakena pratipādaya, asmākaṃ ca nāṃnā dakṣiṇāmādeśaya |<br>
<a class="vai59" id="010.011"></a> apyevaitat karma tanutvaṃ parikṣayaṃ paryādānaṃ gacchet |<br>
<a class="vai59" id="010.012"></a> sa saṃlakṣayati—na kadācidetanmayā śrutapūrvam |<br>
<a class="vai59" id="010.013"></a> paśyāmi, saced bhūtaṃ bhaviṣyati, sarvametat satyam |<br>
 tena gatvā khanitam |<br>
 yāvat tatsarvaṃ tattathaiva |<br>
<a class="vai59" id="010.014"></a> tenābhiśraddadhātam |<br>
 sa tasyā veśyāyāḥ sakāśamupasaṃkrāntaḥ |<br>
 upasaṃkramya kathayati—bhagini, dṛṣṭāste mayā mātā pitā bhrātā bhrāturjāyā dāsī |<br>
<a class="vai59" id="010.015"></a> te kathayanti—aniṣṭo ’sya karmaṇaḥ phalavipākaḥ |<br>
<a class="vai59" id="010.016"></a> viramāsmāt pāpakādasaddharmāt |<br>
 sā kathayati—bhoḥ puruṣa, mama mātāpitrordvādaśa varṣāṇi kālagatayoḥ |<br>
<a class="vai59" id="010.017"></a> asti kaścit tvayā dṛṣṭaḥ paralokaṃ gatvā punarāgacchan? sa kathayati—eṣo ’hamāgataḥ |<br>
<a class="vai59" id="010.018"></a> sā na śraddadhāti |<br>
 sa kathayati—bhagini, sacennābhiśraddadhāsi, tava paurāṇe paitṛke vāsagṛhe catasro lohasaṃghāṭāḥ suvarṇapūrṇāstiṣṭhanti, madhye ca sauvarṇadaṇḍakamaṇḍaluḥ |<br>
<a class="vai59" id="010.020"></a> te kathayanti—tamuddhṛtyātmānaṃ samyaksukhena prīṇaya, āryaṃ ca mahākātyāyanaṃ kālena kālaṃ piṇḍakena pratipādaya, asmākaṃ ca nāṃnā dakṣiṇāmādeśaya |<br>
<a class="vai59" id="010.022"></a> apyevaitat karma tanutvaṃ parikṣayaṃ paryādānaṃ gacchet |<br>
 sā saṃlakṣayati—na kadācinmayā śrutapūrvam |<br>
<a class="vai59" id="010.023"></a> paśyāmi, saced bhūtaṃ bhaviṣyati, sarvametat satyam |<br>
 tayā gatvā khanitam |<br>
 yāvat tat sarvaṃ tattathaiva |<br>
<a class="vai59" id="010.024"></a> tayābhiśraddadhātam |<br>
 śroṇaḥ koṭikarṇaḥ saṃlakṣayati—sarvo ’yaṃ lokaḥ suvarṇasya śraddadhāti, na tu kaścinmama śraddhayā gacchatīti |<br>
<a class="vai59" id="010.025"></a> tena vaipuṣpitam |<br>
 śiśutve suvarṇena daśanā baddhāḥ |<br>
<a class="vai59" id="010.026"></a> tayāsau pratyabhijñātaḥ |<br>
 syādāryaḥ śroṇaḥ koṭikarṇa eva te bhaginījanaḥ saṃjānate(?) |<br>
<a class="vai59" id="010.027"></a> tayā gatvā tasya mātāpitṛbhyāmārocitam |<br>
 amba tāta koṭikarṇo ’bhyāgata iti |<br>
<a class="vai59" id="010.028"></a> anekaisteṣāmārocitam |<br>
 te na kasyacit śraddhayā gacchanti |<br>
 te kathayanti—putri tvamapyasmākamutprāsayasi |<br>
<a class="vai59" id="010.029"></a> yāvadasau svayameva gataḥ |<br>
 tena dvārakoṣṭhake sthitvotkāśanaśabdaḥ kṛtaḥ |<br>
<a class="vai59" id="010.030"></a> hiraṇyasvaro ’sau mahātmā |<br>
 tasya śabdena sarvaṃ gṛhamāpūritam |<br>
 sa taiḥ svareṇa pratyabhijñātaḥ |<br>
<a class="vai59" id="010.031"></a> te kaṇṭhe pariṣvajya ruditumārabdhau |<br>
 teṣāṃ bāṣpeṇa paṭalāni sphuṭitāni |<br>
<a class="vai59" id="010.032"></a> draṣṭumārabdhau |<br>
 sa kathayati—amba tāta anujānīdhvam |<br>
 pravrajiṣyāmi samyageva śraddhayā <a class="vai59" id="11.000"></a>agārādanagārikām |<br>
<a class="vai59" id="011.001"></a> tau kathayatah—putra āvāṃ tvadīyena śokena rudantāvandhībhūtau |<br>
 idānīṃ tvāmevāgamya cakṣuḥ pratilabdham |<br>
<a class="vai59" id="011.002"></a> yāvadāvāṃ jīvāmaḥ, tāvanna pravrajitavyam |<br>
 yadā kālaṃ kariṣyāmaḥ, tadā pravrajiṣyasi |<br>
<a class="vai59" id="011.003"></a> tenāyuṣmato mahākātyāyanasyāntikāddharmaṃ śrutvā srotāpattiphalaṃ sākṣātkṛtam, mātāpitarau ca śaraṇagamanaśikṣāpadeṣu pratiṣṭhāpitau |<br>
<a class="vai59" id="011.004"></a> āgamacatuṣṭayamadhītam, sakṛdāgāmiphalaṃ sākṣātkṛtam |<br>
<a class="vai59" id="011.005"></a> mātāpitarau satyeṣu pratiṣṭhāpitau |<br>
|<br>
<a class="vai59" id="011.006"></a> apareṇa samayena tasya mātāpitarau kālagatau |<br>
 sa taṃ dhanajātaṃ dīnānāthakṛpaṇebhyo dattvā daridrānadaridrān kṛtvā yenāyuṣmān mahākātyāyanastenopasaṃkrāntaḥ |<br>
<a class="vai59" id="011.007"></a> upasaṃkramyāyuṣmato mahākātyāyanasya pādau śirasā vanditvā ekānte ’sthāt |<br>
<a class="vai59" id="011.008"></a> ekānte sthitaḥ śroṇaḥ koṭikarṇa āyuṣmantaṃ mahākātyāyanamidamavocat—labheyāhamāryamahākātyāyana svākhyāte dharmavinaye pravrajyām, yāvaccareyāhaṃ bhagavato ’ntike brahmacaryam |<br>
<a class="vai59" id="011.010"></a> sa āyuṣmatā mahākātyāyanena pravrajitaḥ |<br>
<a class="vai59" id="011.011"></a> tena pravrajya mātṛkādhītā, anāgāmiphalaṃ sākṣātkṛtam |<br>
 asmāt parāntakeṣu janapadeṣvalpabhikṣukam |<br>
<a class="vai59" id="011.012"></a> kṛcchreṇa deśavargo gaṇaḥ paripūryate |<br>
 sa traimāsīṃ śrāmaṇero dhāritaḥ |<br>
 dharmatā khalu yathā buddhānāṃ bhagavatāṃ śrāvakāṇāṃ dvau saṃnipātau bhavataḥ |<br>
<a class="vai59" id="011.013"></a> yaccāṣāḍhyāṃ varṣopanāyikāyām yacca kārtikyāṃ pūrṇamāsyām |<br>
<a class="vai59" id="011.014"></a> tatra ye āṣāḍhyāṃ varṣopanāyikāyāṃ saṃnipatanti, te tāṃstānuddeśayogamanasikārānudgṛhya paryavāpya tāsu grāmanagaranigamarāṣṭrarājadhānīṣu varṣāmupagacchanti |<br>
<a class="vai59" id="011.015"></a> ye kārtikyāṃ paurṇamāsyāṃ saṃnipatanti, te yathādhigatamārocayanti, uttare ca paripṛcchanti sūtrasya vinayasya mātṛkāyāḥ |<br>
<a class="vai59" id="011.017"></a> evameva mahāśrāvakāṇāmapi |<br>
 atha ye āyuṣmato mahākātyāyanasya sārdhaṃvihāryantevāsikā bhikṣavas tāṃstānuddeśayogamanasikāraviśeṣān gṛhya paryavāpya tāsu tāsu grāmanagaranigamarāṣṭrarājadhānīṣu varṣāmupagatāḥ, te trayāṇāṃ vārṣikāṇāṃ māsānāmatyayāt kṛtacīvarā niṣṭhitacīvarāḥ samādāya pātracīvaram yenāyuṣmān mahākātyāyanastenopasaṃkrāntāḥ |<br>
<a class="vai59" id="011.021"></a> upasaṃkramyāyuṣmato mahākātyāyanasya pādau śirasā vanditvaikānte niṣaṇṇāḥ |<br>
 ekānte niṣadya yathādhigatamārocayanti, uttare ca paripṛcchanti |<br>
<a class="vai59" id="011.022"></a> deśavargo gaṇaḥ paripūrṇaḥ |<br>
 sa tenopasampāditaḥ |<br>
<a class="vai59" id="011.023"></a> tena tṛtīyapiṭakamadhītam |<br>
 sarvakleśaprahāṇādarhattvaṃ sākṣātkṛtam |<br>
 arhan saṃvṛttas traidhātukavītarāgo yāvad abhivādyaśca saṃvṛttaḥ |<br>
|<br>
<a class="vai59" id="011.025"></a> athāyuṣmato mahākātyāyanasya sārdhaṃvihāryantevāsikā āyuṣmantaṃ mahākātyāyanam yāvattāvat paryupāsyāyuṣmantaṃ mahākātyāyanamidamavocan—dṛṣṭo ’smābhirupādhyāyaḥ paryupāsitaśca |<br>
<a class="vai59" id="011.027"></a> gacchāmo vayam, bhagavantaṃ paryupāsiṣyāmahe |<br>
 sa cāha—vatsā evaṃ kurudhvam |<br>
 draṣṭavyā eva paryupāsitavyā eva hi tathāgatā arhantaḥ samyaksambuddhāḥ |<br>
 tena khalu punaḥ samayena śroṇaḥ koṭikarṇastasyāmeva parṣadi saṃniṣaṇṇo ’bhūt saṃnipatitaḥ |<br>
<a class="vai59" id="011.029"></a> athāyuṣmāñ śroṇaḥ koṭikarṇa utthāyāsanād ekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yenāyuṣmān mahākātyāyanastenāñjaliṃ kṛtvā praṇamyāyuṣmantaṃ mahākātyāyanamidamavocat—dṛṣṭo mayopādhyāyānubhāvena sa bhagavān dharmakāyena, no tu rūpakāyena |<br>
<a class="vai59" id="011.032"></a> gacchāmi upādhyāya, rūpakāyenāpi taṃ bhagavantaṃ drakṣyāmi |<br>
 sa <a class="vai59" id="12.000"></a>āha—evaṃ vatsa kuruṣva |<br>
<a class="vai59" id="012.001"></a> durlabhadarśanā hi vatsa tathāgatā arhantaḥ samyaksambuddhās tadyathā audumbarapuṣpam |<br>
<a class="vai59" id="012.002"></a> asmākaṃ ca vacanena bhagavataḥ pādau śirasā vandasva, alpābādhatāṃ ca yāvat sukhasparśavihāratāṃ ca |<br>
<a class="vai59" id="012.003"></a> pañca praśnāṃśca pṛccha—asmāt parāntakeṣu bhadanta janapadeṣu alpabhikṣukam |<br>
<a class="vai59" id="012.004"></a> kṛcchreṇa daśavargagaṇaḥ paripūryate |<br>
 tatrāsmābhiḥ kathaṃ pratipattavyam? kharā bhūmī gokaṇṭakā dhānāḥ |<br>
<a class="vai59" id="012.005"></a> asmākamaparāntakeṣu janapadeṣu idamevamrūpamāstaraṇaṃ pratyāstaraṇaṃ tadyathā avicarma gocarma cchāgacarma |<br>
<a class="vai59" id="012.006"></a> tadanyeṣu janapadeṣu idamevamrūpamāstaraṇaṃ pratyāstaraṇaṃ tadyathā erako merako jandurako mandurakaḥ |<br>
<a class="vai59" id="012.007"></a> evamevāsmāt parāntakeṣu janapadeṣvidamevamrūpamāstaraṇaṃ pratyāstaraṇaṃ tadyathā avicarma pūrvavat |<br>
<a class="vai59" id="012.008"></a> udakastabdhikā manuṣyāḥ snātopavicārāḥ |<br>
 bhikṣurbhikṣoścīvarakāni preṣayati itaścyutāni tatrāsamprāptāni kasyaitāni naiḥsargikāni |<br>
<a class="vai59" id="012.009"></a> adhivāsayati āyuṣmāñchroṇaḥ koṭikarṇa āyuṣmato mahākātyāyanasya tūṣṇībhāvena |<br>
<a class="vai59" id="012.010"></a> athāyuṣmāñchroṇaḥ koṭikarṇas tasyā eva rātreratyayāt pūrvāhṇe nivāsya pātracīvaramādāya vāsavagrāmakaṃ piṇḍāya prāvikṣat |<br>
<a class="vai59" id="012.012"></a> yāvadanupūrveṇa śrāvastīmanuprāptaḥ |<br>
 athāyuṣmāñchroṇaḥ koṭikarṇaḥ pātracīvaraṃ pratisāmayya pādau prakṣālya yena bhagavāṃstenopasaṃkrāntaḥ |<br>
<a class="vai59" id="012.013"></a> upasaṃkramyaikānte niṣaṇṇaḥ |<br>
<a class="vai59" id="012.014"></a> tatra bhagavānāyuṣmantamānandamāmantrayate sma—gaccha ānanda tathāgatasya śroṇasya ca koṭikarṇasyaikavihāre mañcaṃ prajñāpaya |<br>
<a class="vai59" id="012.015"></a> evaṃ bhadanteti āyuṣmānānandastathāgatasya śroṇasya ca koṭikarṇasya yāvat prajñāpya yena bhagavāṃstenopasaṃkrāntaḥ |<br>
<a class="vai59" id="012.016"></a> upasaṃkramya bhagavantamidamavocat—prajñapto bhadanta tathāgatasya śroṇasya koṭikarṇasya vihārastenopasaṃkrāntaḥ, yāvadvihāraṃ praviśya niṣaṇṇaḥ |<br>
<a class="vai59" id="012.019"></a> yāvat paśyati smṛtiṃ pratimukhamupasthāpya |<br>
 athāyuṣmānapi śroṇaḥ koṭikarṇo bahirvihārasya pādau prakṣālya vihāraṃ praviśya niṣaṇṇaḥ paryaṅkamābhujya yāvat pratimukhaṃ smṛtimupasthāpya |<br>
<a class="vai59" id="012.021"></a> tāṃ khalu rātriṃ bhagavān āyuṣmāṃśca śroṇaḥ koṭikarṇa āryeṇa tūṣṇībhāvenādhivāsitavān |<br>
<a class="vai59" id="012.022"></a> atha bhagavān rātryāḥ pratyūṣasamaye āyuṣmantaṃ śroṇaṃ koṭikarṇamāmantrayate sma—pratibhātu te śroṇa dharmo yo mayā svayamabhijñāyābhisambudhyākhyātaḥ |<br>
<a class="vai59" id="012.023"></a> athāyuṣmāñ śroṇo bhagavatā kṛtāvakāśah asmāt parāntikayā guptikayā udānāt pārāyaṇāt satyadṛṣṭaḥ śailagāthā munigāthā arthavargīyāṇi ca sūtrāṇi vistareṇa svareṇa svādhyāyaṃ karoti |<br>
<a class="vai59" id="012.025"></a> atha bhagavāñchroṇasya koṭikarṇasya kathāparyavasānaṃ viditvā āyuṣmantaṃ śroṇaṃ koṭikarṇamidamavocat—sādhu sādhu śroṇa, madhuraste dharmo bhāṣitaḥ praṇītaśca, yo mayā svayamabhijñāyābhisambudhyākhyātaḥ |<br>
<a class="vai59" id="012.028"></a> athāyuṣmataḥ śroṇasya koṭikarṇasyaitadabhavat—ayaṃ me kālo bhagavata upādhyāyasya vacasārocayitumiti viditvotthāyāsanād yāvad bhagavantaṃ praṇamyedamavocat—asmāt parāntakeṣu janapadeṣu vāsavagrāmake bhadantamahākātyāyanaḥ prativasati, yo me upādhyāyaḥ |<br>
<a class="vai59" id="012.031"></a> sa bhagavataḥ pādau śirasā vandate alpābādhatāṃ ca pṛcchati yāvat sparśavihāratāṃ ca |<br>
<a class="vai59" id="012.032"></a> pañca ca praśnān pṛcchati vistareṇoccārayitavyāni |<br>
 atha bhagavāñcchroṇaṃ koṭikarṇamidamavocat<a class="vai59" id="13.000"></a>—akālaṃ te śroṇa praśnavyākaraṇāya |<br>
<a class="vai59" id="013.001"></a> saṃghamelakas tatra kālo bhaviṣyati praśnasya vyākaraṇāya |<br>
<a class="vai59" id="013.002"></a> atha bhagavān kālyamevotthāya purastādbhikṣusaṃghasya prajñapta evāsane niṣaṇṇaḥ |<br>
<a class="vai59" id="013.003"></a> athāyuṣmāñcchroṇaḥ koṭikarṇo yena bhagavāṃstenopasaṃkramya bhagavataḥ pādau śirasā vanditvaikānte ’sthāt |<br>
<a class="vai59" id="013.004"></a> ekāntasthito bhagavantamidamavocat—asmāt parāntakeṣu janapadeṣu vāsavagrāmake bhadantamahākāyāyanaḥ prativasati, yo me upādhyāyaḥ |<br>
<a class="vai59" id="013.005"></a> sa bhagavataḥ pādau śirasā vandate alpābādhatāṃ ca pṛcchati yāvat sparśavihāratāṃ ca |<br>
<a class="vai59" id="013.006"></a> pañca ca praśnāti vistareṇoccārayitavyāni yathāpūrvamuktāni yāvat kasya naiḥsargikāni |<br>
<a class="vai59" id="013.007"></a> bhagavānāha—tasmādanujānāmi |<br>
<a class="vai59" id="013.008"></a> pratyantimeṣu janapadeṣu vinayadharapañcamenopasampadā, sadā snātaḥ, ekapalāśike upānahe dhārayitavye na dvipuṭāṃ na tripuṭām |<br>
<a class="vai59" id="013.009"></a> sā cet kṣayadharmiṇī bhavati, tāṃ tyaktvā punar navā grahītavyā |<br>
<a class="vai59" id="013.010"></a> bhikṣurbhikṣoścīvarakāni preṣayati itaścyutāni tatrāsamprāptāni na kasyacinnaiḥsargikāṇi |<br>
<a class="vai59" id="013.011"></a> āyuṣmān upālī buddhaṃ bhagavantaṃ pṛcchati—yaduktaṃ bhadanta bhagavatā pratyantimeṣu janapadeṣu vinayadharapañcamenopasampadam, tatra katamo ’ntaḥ katamaḥ pratyantah? pūrveṇopāli puṇḍavardhanaṃ nāma nagaram, tasya pūrveṇa puṇḍakakṣo nāma parvataḥ, tataḥ pareṇa pratyantaḥ |<br>
<a class="vai59" id="013.013"></a> dakṣiṇena śarāvatī nāma nagarī, tasyāḥ pareṇa sarāvatī nāma nadī, so ’ntaḥ, tataḥ pareṇa pratyantaḥ |<br>
<a class="vai59" id="013.015"></a> paścimena sthūṇopasthūṇakau brāmaṇagrāmakau, so ’ntaḥ, tataḥ pareṇa pratyantaḥ |<br>
 uttareṇa uśīragiriḥ so ’ntaḥ, tataḥ pareṇa pratyantaḥ |<br>
|<br>
<a class="vai59" id="013.017"></a> kiṃ bhadanta āyuṣmatā śroṇena koṭikarṇena karma kṛtamiti vistaraḥ |<br>
 bhagavānāha—bhūtapūrvam yāvat kāśyapo nāma tathāgato ’rhan samyaksambuddho bhagavāñ śāstā loka utpannaḥ |<br>
<a class="vai59" id="013.019"></a> tena khalu samayena vārāṇasyāṃ dvau jāyāpatikau |<br>
 tābhyāṃ kāśyapasya samyaksambuddhasyāntike śaraṇagamanaśikṣāpadāni udgṛhītāni |<br>
<a class="vai59" id="013.020"></a> yadā kāśyapaḥ samyaksambuddhaḥ sakalaṃ buddhakāryaṃ kṛtvā nirupadhiśeṣu nirvāṇadhātau parinirvṛtaḥ, tasya rājñā kṛkinā catūratnamayaṃ caityaṃ kāritaṃ samantādyojanamuccatvena |<br>
<a class="vai59" id="013.022"></a> tena tatra khaṇḍasphuṭapratisaṃskaraṇāya ye pūrvanagaradvāre karapratyāyā uttiṣṭhante, te tasmin stūpe ’nupradattāḥ |<br>
<a class="vai59" id="013.023"></a> yadā kṛkī rājā kālagataḥ, tasya putraḥ sujāto nāṃnā sa rājye pratiṣṭhāpitaḥ |<br>
<a class="vai59" id="013.024"></a> tasyāmātyaiḥ stokāḥ karapratyāyā upanāmitāḥ |<br>
<a class="vai59" id="013.025"></a> so ’mātyānāmantrayate—kiṃkāraṇamasmākaṃ bhavadbhiḥ stokakarapratyāyā upanāmitāh? kimasmākaṃ vijite karapratyāyā nottiṣṭhante? te kathayanti—deva, kutaḥ karapratyāyā prajñāpitāḥ |<br>
<a class="vai59" id="013.028"></a> yadi devo ’nujānīyāt, te vayaṃ tān karapratyāyān samucchindāmaḥ |<br>
 sa kathayati—bhavantaḥ, yanmama pitrā kṛtam, devakṛtaṃ na tu brahmakṛtaṃ tat |<br>
<a class="vai59" id="013.029"></a> te saṃlakṣayanti—yadi devo ’nujānīte, vayaṃ tathā kariṣyāmo yathā svayameva te karapratyāyā notthāsyanti |<br>
<a class="vai59" id="013.030"></a> taiḥ sa dvāre baddhvā sthāpitaḥ |<br>
<a class="vai59" id="013.031"></a> na bhūyaḥ karapratyāyā utthiṣṭhante |<br>
 tasmin stūpe caṭitakāni prādurbhūtāni |<br>
<a class="vai59" id="013.032"></a> tau jāyāpatī vṛddhībhūtau tatraiva stūpe parikarma kurvāṇau tiṣṭhataḥ |<br>
 uttarāpathāt sārthavāhah <a class="vai59" id="14.000"></a>paṇyamādāya vārāṇasīmanuprāptaḥ |<br>
<a class="vai59" id="014.001"></a> tenāsau dṛṣṭaḥ stūpaḥ |<br>
 caṭitasphuṭitakaḥ prādurbhūtaḥ |<br>
 sa dṛṣṭvā pṛcchati—amba tāta kasyaiṣa stūpa iti |<br>
<a class="vai59" id="014.002"></a> tau kathayatah—kāśyapasya samyaksambuddhasya |<br>
<a class="vai59" id="014.003"></a> kena kāritah? kṛkinā rājñā |<br>
 na tena rājñāsmin stūpe khaṇḍasphuṭapratisaṃskārakaraṇāya kiṃcit prajñāptam? tau kathayatah—prajñāptam |<br>
<a class="vai59" id="014.004"></a> ye pūrvanagaradvāre karapratyāyāste ’smin stūpe khaṇḍasphuṭapratisaṃskaraṇāya niryātitāḥ |<br>
<a class="vai59" id="014.005"></a> kṛkī rājā kālagataḥ |<br>
 tasya putraḥ sujāto nāma, sa rājye pratiṣṭhitaḥ |<br>
<a class="vai59" id="014.006"></a> tena te karapratyāyāḥ samucchinnāḥ |<br>
 tenāsmin stūpe caṭitasphuṭitakāni prādurbhūtāni |<br>
<a class="vai59" id="014.007"></a> tasya ratnakarṇikā karṇe āmuktikā |<br>
 tena sā ratnakarṇikāvatārya tayordattā |<br>
<a class="vai59" id="014.008"></a> amba tāta anayā karṇikayāsmin stūpe khaṇḍasphuṭapratisaṃskāraṃ kurutamiti |<br>
 yāvadahaṃ paṇyaṃ visarjayitvā āgacchāmi |<br>
<a class="vai59" id="014.009"></a> tataḥ paścād bhūyo ’pi dāsyāmi |<br>
 taistāṃ vikrīya tasmin stūpe khaṇḍasphuṭitapratisaṃskāraḥ kṛtaḥ |<br>
<a class="vai59" id="014.010"></a> aparamutsarpitam |<br>
 athāpareṇa samayena sārthavāhaḥ paṇyaṃ visarjayitvā āgataḥ |<br>
<a class="vai59" id="014.011"></a> tena sa dṛṣṭaḥ stūpo ’secanakadarśanaḥ |<br>
 dṛṣṭvā ca bhūyasyā mātrayābhiprasannaḥ |<br>
<a class="vai59" id="014.012"></a> sa prasādajātaḥ pṛcchati—amba tāta yuṣmābhiḥ kiṃciduddhārikṛtam |<br>
<a class="vai59" id="014.013"></a> tau kathayatah—putra nāsmābhiḥ kiṃciduddhārikṛtam |<br>
 kiṃ tvaparamutsarpitaṃ tiṣṭhati |<br>
<a class="vai59" id="014.014"></a> tena prasādajātena yattatrāvaśiṣṭam aparaṃ ca dattvā mahatīṃ pūjāṃ kṛtvā praṇidhānaṃ ca kṛtam—anenāhaṃ kuśalamūlenāḍhye mahādhane mahābhoge kule jāyeyam |<br>
<a class="vai59" id="014.015"></a> evaṃvidhānāṃ ca dharmāṇāṃ lābhī syām |<br>
<a class="vai59" id="014.016"></a> evaṃvidhameva śāstāramārāgayeyaṃ mā virāgayeyamiti |<br>
 kiṃ manyadhve bhikṣavo yo ’sau sārthavāhaḥ, eṣa evāsau śroṇaḥ koṭikarṇaḥ |<br>
<a class="vai59" id="014.017"></a> yadanena kāśyapasya samyaksambuddhasya stūpe kārāṃ kṛtvā praṇidhānaṃ kṛtam, tasya karmaṇo vipākenāḍhye mahādhane mahābhoge kule jātaḥ |<br>
<a class="vai59" id="014.018"></a> mama śāsane pravrajya sarvakleśaprahāṇādarhattvaṃ sākṣātkṛtam |<br>
<a class="vai59" id="014.019"></a> ahamanena kāśyapena samyaksambuddhena sārdhaṃ samajavaḥ samabalaḥ samadhuraḥ samasāmānyaprāptaḥ śāstā ārāgito na virāgitaḥ |<br>
<a class="vai59" id="014.020"></a> iti bhikṣava ekāntakṛṣṇānāmekāntakṛṣṇo vipākaḥ, ekāntaśuklānāṃ dharmāṇāmekāntaśuklo vipākaḥ, vyatimiśrāṇāṃ vyatimiśraḥ |<br>
<a class="vai59" id="014.022"></a> tasmāttarhi bhikṣava ekāntakṛṣṇāni karmāṇyapāsya vyatimiśrāṇi ca, ekāntaśukleṣveva karmasvābhogaḥ karaṇīyaḥ |<br>
<a class="vai59" id="014.023"></a> ityevaṃ vo bhikṣavaḥ śikṣitavyam |<br>
|<br>
<a class="vai59" id="014.024"></a> bhikṣava ūcuh—kiṃ bhadanta āyuṣmatā śroṇena koṭikarṇena karma kṛtam yasya karmaṇo vipākena dṛṣṭa eva dharme apāyā dṛṣṭāh? bhagavānāha—yadanena māturantike kharavākkarma niścāritam, tasya karmaṇo vipākena dṛṣṭa eva dharme apāyā dṛṣṭā iti |<br>
|<br>
<a class="vai59" id="014.027"></a> idamavocadbhagavān |<br>
 āttamanasaste bhikṣavo bhagavato bhāṣitamabhyanandan |<br>
|<br>
<a class="vai59" id="014.028"></a> iti śrīdivyāvadāne koṭikarṇāvadānaṃ prathamam |<br>
|</p>
</article>
<aside id="metaarea"><p>Based on the edition by L. Vaidya, Mithila 1959: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href="http:%20%7C%7C%20fiindolo.sub.uni-goettingen.de%20%7C%20gretil%20%7C%201_sanskr%20%7C%204_rellit%20%7C%20buddh%20%7C%20divyav_u.htm" target="_blank"><span class="smallcaps">GRETIL</span></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
