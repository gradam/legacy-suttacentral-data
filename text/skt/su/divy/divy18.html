<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="divy18">
<article>
<div class="hgroup">
<p class="division">Divyāvadānam</p>
<h1>18. dharmarucyavadānam</h1>
</div>
<p>
<a class="vai59" id="142.003"></a> <span class="evam">evaṃ mayā śrutam</span> |<br>
ekasmin samaye bhagavāñ śrāvastyāṃ viharati sma jetavane ’nāthapiṇḍadasyārāme |<br>
<a class="vai59" id="142.004"></a> tena khalu samayena pañcamātrāṇi vaṇikśatāni bhāṇḍaṃ samudānīya anupūrveṇa grāmanigamapallīpattana­rāja­dhānīṣu cañcūryamāṇāni mahā­samudrataṭamanuprāptāni |<br>
<a class="vai59" id="142.005"></a> tair nipuṇataḥ sāmudram yānapātraṃ pratipāditam |<br>
<a class="vai59" id="142.006"></a> yato vaṇijastaṃ mahāsamudraṃ dṛṣṭvā saṃbhinnamanaso na prasahante samavataritum |<br>
<a class="vai59" id="142.007"></a> paścāttervaṇigbhiḥ karṇadhāra uktah—uddhoṣaya naḥ puruṣo mahāsamudrasya bhūtaṃ varṇam |<br>
<a class="vai59" id="142.008"></a> yato varṇadhāra uddhoṣayituṃ pravṛttah—śṛṇvantu bhavanto jambudvīpakā manuṣyāḥ, santyasmin mahāsamudre evaṃvidhāni ratnāni, tadyathā—maṇayo muktā vaiḍūryaśaṅkhaśilā pravālo rajataṃ jātarūpamaśmagarbho musāragalvo lohitikā dakṣiṇāvartāḥ |<br>
<a class="vai59" id="142.010"></a> ya icchati evamrūpai ratnairātmānaṃ samyaksukhena prīṇayituṃ mātāpitarau putradāraṃ dāsīdā­sakar­makarapauruṣeyaṃ mitrāmātyajñātisālohitam, kālena ca kālaṃ dakṣiṇīyebhyaḥ śramaṇabrāhmaṇebhyo dakṣiṇāṃ pratiṣṭhāpayitumūrdhvagāminīṃ saubhāgyakarīṃ sukhavipākāmāyatyāṃ svargasaṃvartanīm, so ’smin mahāsamudre avataratu dhanahetoḥ |<br>
<a class="vai59" id="142.014"></a> evamukte ca punaḥ sarva eva sattvāḥ saṃpattikāmā vipattipratikūlāstaṃ śrutvā tasmin mahāsamudre vyavasitāḥ samavataritum |<br>
<a class="vai59" id="142.015"></a> yatas­tadvahanamatipra­bhūta­irmanuṣyairatibhāreṇa ca ākrāntatvāt tatraivāvasīdati |<br>
<a class="vai59" id="142.016"></a> tataḥ karṇadhāreṇoktam—asahyaṃ vahanam |<br>
yato vaṇijaḥ kathayanti—kasyedānīṃ vakṣyāmo vahanāt pratyavatarasveti |<br>
<a class="vai59" id="142.017"></a> tairvaṇigbhiḥ karṇa­dhāras­yoktam—mahā­samudrasya bhūtaṃ varṇamudghoṣayata |<br>
<a class="vai59" id="142.018"></a> tataḥ sa udghoṣayituṃ pravṛttah—śṛṇvantu bhavanto jambudvīpakā manuṣyāḥ, santyasmin mahāsamudre imāni evamrūpāṇi mahānti mahābhayāni, tadyathā timibhayaṃ timiṃgilabhayamūrmibhayaṃ kūrmabhayaṃ sthale utsīdanabhayaṃ jale saṃ­sīdanabhayamantarjala­gatānāṃ parvatānāmāghaṭṭanabhayaṃ kālikāvātabhayam |<br>
<a class="vai59" id="142.021"></a> caurā api āgacchanti nīlavāsaso dhanahāriṇaḥ |<br>
yena cātmano jīvitaparityāgo vyavāsthito mātāpitarau putradāraṃ dāsīdā­sakar­makarapauruṣeyaṃ mitrāmātyajñātisālohitaṃ citraṃ ca jambudvīpaṃ parityaktum, sa mahāsamudramavataratu |<br>
<a class="vai59" id="142.023"></a> alpāḥ śūrā bahavaḥ kātarāḥ |<br>
taṃ śrutvā tathodghuṣya tu tasmādyānapātrādavatīrṇā bahavaḥ, kecidavaśiṣṭāḥ |<br>
<a class="vai59" id="142.024"></a> tatastairvaṇigbhirvahanasyaikaṃ varatraṃ chinnam |<br>
<a class="vai59" id="142.025"></a> paścād dvau trayo yāvadanupūrveṇa sarve varatrāśchinnāḥ |<br>
tāsu cchinnāsu tadvahanaṃ mahākarṇadhārasampreritaṃ gagane mahāvātasamprerito megha iva balavadvāyusampreritaṃ kṣiprameva saṃprasthitam |<br>
<a class="vai59" id="142.027"></a> yāvadratnadvīpamanuprāptaḥ |<br>
sa taṃ pradeśamanuprāptānāṃ karṇadhāraḥ kathayati—santyasmin ratnadvīpe kācamaṇayo ratnasadṛśāḥ, te bhavadbhirupaparīkṣyopaparīkṣya gṛhītavyāḥ |<br>
<a class="vai59" id="142.028"></a> mā vaḥ paścājjambudvīpagatānāṃ tāpyaṃ bhaviṣyati |<br>
<a class="vai59" id="142.029"></a> tatraiva ca kroñcakumārikā nāma striyo bhavanti |<br>
tāḥ puruṣaṃ labdhvā tathopalāṃstāḍayanti, yathā atraivānayena vyasanamāpadyate |<br>
<a class="vai59" id="142.030"></a> atraiva ca madanīyāni phalāni bhavanti |<br>
<a class="vai59" id="142.031"></a> tāni yo bhakṣayati, sa sapta rātriṃdivasān suptastiṣṭhati |<br>
asminneva ca ratnadvīpe saptāhāt pareṇa amanuṣyā na sahante, tāvadvidhān viparītān vāyūnutpādayanti yairvahanamapahriyate yathāpi tadakṛtakāryāṇām |<br>
<a class="vai59" id="142.033"></a> tāni bhavadbhirlabdhāni na bhakṣayitavyāni |
tacchrutvā vaṇijo ’vahitamanaso ’pramādenāvasthitāḥ |<a class="vai59" id="143.001"></a></p><p> prāpya ca taṃ ratnadvīpaṃ prayatnamāsthāya ratnānveṣaṇaṃ kṛtvā anupūrveṇopaparīkṣya ratnānāṃ tadvahanaṃ pūritaṃ tadyathā yavānāṃ vā yavasasyānāṃ vā mudgānāṃ vā bhāṣāṇāṃ vā |<br>
<a class="vai59" id="143.003"></a> vahanaṃ pūryitvā te ’nukūlaṃ jambudvīpābhimukhena vāyunā saṃprasthitāḥ |<br>
<a class="vai59" id="143.004"></a> mahāsamudre ca tribhiḥ skandhaiḥ prāṇinaḥ saṃmiśritāḥ |<br>
prathame yojanaśatikā ātmabhāvāḥ, dvistriyojanaśatikā ātmabhāvaḥ |<br>
<a class="vai59" id="143.005"></a> dvitīye skandhe ’ṣṭayojanaśatikā ātmabhāvā navadaśayāvaccaturdaśayojanaśatikā ātmabhāvāḥ |<br>
<a class="vai59" id="143.006"></a> tṛtīye skandhe pañcadaśayojanaśatikā ātmabhāvāḥ, ṣoḍaśayojanaśatikā yāvadekaviṃśatikā ātmabhāvāḥ |<br>
<a class="vai59" id="143.007"></a> tatra ca mahāsamudre tā matsyajātayaḥ parasparānyonyabhakṣaṇaparāḥ |<br>
<a class="vai59" id="143.008"></a> ye prathamāyāṃ bhūmau avasthitāḥ, te dvitīya­bhūmis­thairbhakṣyante |<br>
ye dvitīyabhūmisthāḥ, te tṛtīya­bhūmis­thairbhakṣyante |<br>
<a class="vai59" id="143.009"></a> tatra timiṃgilo nāma matsyāstṛtīyādudakaskandadhādabhyudgamya uparimandakaskandhamādāya carati |<br>
<a class="vai59" id="143.010"></a> sa yasyāṃ velāyāṃ mukhamāvṛṇoti, tasyāṃ velāyāṃ mahāsamudrāt pānīyaṃ mahatā vegenākṣiptaṃ mukhadvāram yato dhāvati |<br>
<a class="vai59" id="143.011"></a> tenaivodakaskandhenākṣiptā matsyakacchapavallabhakaśuśu­māra­makarādyā matsyajātayo mukhadvāreṇodare patanti |<br>
<a class="vai59" id="143.012"></a> tasyaivaṃ carata ātmabhāvācchira evaṃ lakṣyate dūrata eva, tadyathā—parvato nabhaḥpramāṇaḥ |<br>
<a class="vai59" id="143.013"></a> akṣīṇi cāsya durata eva saṃlakṣyante nabhasīvādityau |<br>
<a class="vai59" id="143.014"></a> yatastairvaṇigbhirdūrata evopadhāritam |<br>
tanmahārṇavarūpamupadhārya cintayituṃ pravṛttāh—kimetadbhavanta ādityadvayasyodayanam? teṣāmevaṃ cintayatāṃ tadvahanaṃ tasya mukhadvāram yato vegenopahartumārabdham |<br>
<a class="vai59" id="143.016"></a> teṣāṃ vahanaṃ vegenāpahriyamāṇaṃ dṛṣṭvā ādotuadvayotpādanaṃ ca saṃlakṣya saṃvega utpannah—kiṃ bhavanto yat tacchrūyate saptādityāḥ kalpasaṃvartanyāṃ samudāgamiṣyantīti, tadevedānīṃ proditāḥ syuḥ |<br>
<a class="vai59" id="143.018"></a> yataḥ karṇadhāreṇa teṣāṃ vimarśajātānāmuktam—yat tadbhavantaḥ śrūyate timitimiṃgila iti, timitimiṃgilabhayamidam |<br>
<a class="vai59" id="143.019"></a> tat paśyantu bhavantaḥ |<br>
<a class="vai59" id="143.020"></a> pānīyādabhyudgataparvatavadālokyate etattasya śiraḥ |<br>
paśyatha caiṣā tasya parā dantamālā |<br>
<a class="vai59" id="143.022"></a> paśyatha etau dūrata eva sūryavadavalokyete etau akṣitārakau |<br>
punasasau karṇadhāro vaṇijāṃ kathayati—śṛṇvantu bhavantaḥ, nāsmākamidānīṃ jīvitopāyaḥ kaścidyena vayamasmādbhayāt mucyema |<br>
<a class="vai59" id="143.024"></a> sarvoṣāmevāsmākaṃ maraṇaṃ pratyupasthitam |<br>
tadidānīṃ bhavadbhiḥ kiṃ karaṇīyam? yasya vo yasmin deve bhaktiḥ sa tamāyācatu |<br>
<a class="vai59" id="143.025"></a> yadi tenāpi tāvadāyācanena kāciddevatā asmā­kamas­mān­mahā­bhayādvimoṣkaṇaṃ kuryāt |<br>
<a class="vai59" id="143.026"></a> na cānyo ’sti kaścidupāyo jīvitasya |<br>
<a class="vai59" id="143.027"></a> yatas­tairvaṇigbhir­mara­ṇabhayabhītaiḥ śivavaruṇakube­ramahendropendrādayo devā jīvita­parit­rāṇārthamāyācitu­mārab­dhāḥ |<br>
<a class="vai59" id="143.028"></a> naiva ca teṣāmāyācatāṃ tasmānmaraṇabhayāt jīvitaparitrāṇaviśeṣaḥ kaścit |<br>
<a class="vai59" id="143.029"></a> tathaiva tadvahanaṃ salilavegāt bhikṣiptaṃ timiṃgilamukhadvāram yato ’pahriyate |<br>
tatra copāsako ’bhirūḍhaḥ |<br>
<a class="vai59" id="143.030"></a> tenoktam—bhavantaḥ, nāsmā­kamas­mān­mara­ṇabhayānmokṣaḥ kaścit |<br>
sarvairevāsmābhirmartavyam |<br>
<a class="vai59" id="143.031"></a> kiṃ tu sarva evaikaraveṇa namo buddhāyeti vadāmaḥ |<br>
sati maraṇe buddhāvalambanayā smṛtyā kālaṃ kariṣyāmaḥ |<br>
<a class="vai59" id="143.032"></a> sugatigamanaṃ bhaviṣyati |<br>
yatas­tairvaṇigbhir­eka­raveṇa namo buddhāyeti <a class="vai59" id="144.000"></a>praṇāmaḥ kṛtaḥ sarvaireva |<br>
<a class="vai59" id="144.001"></a> bhagavatā ca jetavanasthena sa vādaḥ śruto divyena śrotreṇa viśuddhena atikrāntamānuṣeṇa |<br>
<a class="vai59" id="144.002"></a> śrutvā ca punarbhagavatā sa nādastathā adhiṣṭhito yathā tena timiṃgilena śrutam |<br>
<a class="vai59" id="144.003"></a> tasya taṃ namo buddhāyeti rāvaṃ śrutvā manaso ’marṣa utpanno viklavībhūtaśca—buddho bata loka utpannaḥ |<br>
<a class="vai59" id="144.004"></a> na mama pratirūpaṃ syāt yadahaṃ buddhasya bhagavato nāmodghoṣaṃ śrutvā āhāramāhareyam |<br>
<a class="vai59" id="144.005"></a> sa cintayituṃ pravṛttah—yadyahamidanīṃ sahasaiva mukhadvāraṃ pidhāsyāmi, salilavegapratyāhatasya vahanasya vināśo bhaviṣyati, eteṣāṃ cānekānāṃ jīvitavināśaḥ |<br>
<a class="vai59" id="144.006"></a> yannvahaṃ mṛdunopakrameṇa svairaṃ svairaṃ mukhadvāraṃ saṃpidadhyām |<br>
<a class="vai59" id="144.007"></a> tatastena timiṃgilenātmīyaṃ mukhadvāraṃ mṛdunopakrameṇa svairaṃ svairaṃ pihitam |<br>
<a class="vai59" id="144.008"></a> paścāt tadvahanaṃ tasmān­mahāg­rāhamukhādvinirmuktamanuguṇaṃ vāyumāsādya tīramanuprāptam |<br>
<a class="vai59" id="144.009"></a> atha te vaṇijastīramāsādya tadbhāṇḍaṃ śakaṭoṣṭragogardabhādibhiḥ purayitvā anupūrveṇa grāmanigamapallīpattanādiṣu cañcūryamāṇāḥ śrāvastīmanuprāptāḥ |<br>
<a class="vai59" id="144.010"></a> te tatra gatvā saṃlakṣayanti—dharmataiṣā yasya nāṃnā vahanaṃ saṃ­siddha­yāna­pātramāgacchati, tasyaiva tāni ratnāni gamyāni bhavanti |<br>
<a class="vai59" id="144.012"></a> yannu vayametāni ratnāni buddhasya bhagavato dadyāmaḥ |<br>
te tāni ratnāni saṃgṛhya bhagavataḥ sakāśamupagatāḥ |<br>
<a class="vai59" id="144.013"></a> anupūrveṇa bhagavataḥ pādau śirasā vanditvā bhagavataḥ kathayanti—bhagavan, asmākaṃ samudre yānapātreṇāvatīrṇānāṃ timiṃgilagrāheṇa tasmin yānapāre ’pahriyamāṇe jīvitavināśe pratyupasthite bhagavataḥ smaraṇaparāyaṇānāṃ nāmagrahaṇaṃ tasmāt mahāg­rāhamukhādvinirmuktam, tato vayaṃ bhagavan saṃsiddhayānapārāḥ kṣemasvastinā ihāgatāḥ |<br>
<a class="vai59" id="144.016"></a> dharmatā caiṣā yasya nāṃnā vahanaṃ saṃsiddhayānapātrā āgacchanti, tasya tadgamyaṃ bhavati |<br>
<a class="vai59" id="144.017"></a> tadvayaṃ bhagavato nāmagrahaṇena maraṇabhayādūttīrṇāḥ |<br>
<a class="vai59" id="144.018"></a> tadasmākametāni ratnāni bhagavān gṛhṇātu |<br>
bhagavānāha—yena mayendrāya(?) bala­bodhyaṅ­garat­nānyadhi­gatā­ni, kiṃ tathāgatasya bhūyaḥ prākṛtaratnaiḥ karaṇīyam? yadi cecchata asmacchāsane vatsāḥ pravrajitum, āgacchatha |<br>
<a class="vai59" id="144.020"></a> yataste saṃlakṣayanti vaṇijah—yadasmākaṃ kiṃcit jīvitam, tatsarvaṃ buddhasya bhagavatastejasā |<br>
<a class="vai59" id="144.021"></a> yadvayametāni ratnāni tyaktvā bhagavato ’ntike pravrajema iti |<br>
<a class="vai59" id="144.022"></a> paścāt te tāni ratnāni mātāpitṛbhyaḥ putradāradāsīdā­sakar­makaramitrāmātyajñātisālohitebhyo yathānyāyataḥ saṃvibhajya pravrajitāḥ |<br>
<a class="vai59" id="144.023"></a> pravrajya tairyujyadbhirghaṭadbhirvyāyacchadbhiryāvadarhattvaṃ sākṣātkṛtam |<br>
|<br>
<a class="vai59" id="144.024"></a> yato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti—kīdṛśāni karmāṇi bhagavan, ebhirvaṇigbhiḥ kṛtānyupacitāni, yeṣāṃ karmaṇāṃ vipākena bhagavānārāgito na virāgitah? bhagavānāha—<a class="vai59" id="144.027"></a> bhūtapūrvaṃ bhikṣavaḥ kāśyapaḥ samyaksambuddho loka utpanno ’bhūt |<br>
tasya ca śāsane eta eva ca pravrajitā abhūvan |<br>
<a class="vai59" id="144.028"></a> tatra pravrajya ca na kaścit tadrūpo guṇagaṇo ’dhigato nānyatra sabrahma­cāriṇāmuddiṣṭamadhītaṃ svādhyāyitaṃ ca |<br>
<a class="vai59" id="144.029"></a> maraṇakālasamaye praṇidhānaṃ kṛtavantah—yadasmābhiḥ kāśyapaṃ samyaksam­buddha­māsādyoddiṣṭamadhītaṃ svādhyāyitaṃ ca, na kaścit guṇagaṇo ’dhigato ’sti, asya karmaṇo vipākena vayam yo ’sau anāgato ’dhvani kāśyapena samyaksambuddhena śākyamuninarmā samyaksambuddho vyākṛtaḥ, taṃ vayamārāgayemo na virāgayemaḥ |<br>
|<br>
bhagavānāha—kiṃ manyadhve bhikṣavo yāni tāni pañcabhikṣuśatānyatīte ’dhvanyāsan kāśyapasya samyaksambuddhasya śāsane pravrajitāni, etāvantyetāni pañcabhikṣuśatāni |<br>
<a class="vai59" id="145.002"></a> tadā caiṣāmindriyāṇi paripācitāni, etarhi arhattvaṃ sākṣātkṛtam |<br>
<a class="vai59" id="145.003"></a> yaścāsau mahāsamudre timistimiṃgilo nāma matsyo buddhaśabdaṃ śrutvā anāhāratāyāṃ vyavasthitaḥ, sa svabhāvenaiva tīkṣṇāgnitayā kṣud­duḥkhas­yā­sahat­vācc­yutaḥ kālagataḥ |<br>
<a class="vai59" id="145.005"></a> tena śrāvastyāṃ ṣaṭkarmanirate brāhmaṇakule pratisaṃghirgṛhītaḥ |<br>
<a class="vai59" id="145.006"></a> tasya taccharīraṃ kalevaraṃ mahāsamudre utplutam |<br>
nāgaiśca tasya svabhavanasamīpasthasya gandhamasahadbhiranyato vikṣiptam |<br>
<a class="vai59" id="145.007"></a> yatra ca vikṣiptaṃ tatrāpi samīpe nāgasyaiva bhavanam |<br>
<a class="vai59" id="145.008"></a> tenāpi gandhamasahatā anyataḥ kṣiptam |<br>
evaṃ kṣiptena pāramparyeṇa tat kalevaraṃ mahāsamudrataṭaṃ samudānītam |<br>
<a class="vai59" id="145.009"></a> yato ’nantaraṃ smudravelayotsārya sthale prakṣiptam |<br>
taccānekaiḥ kākagṛdhraśvaśṛgālaśvāpadādyaiḥ pakṣibhistatsamucchritaiśca kṛmibhirbhakṣyamāṇamasthikaraṅkajīrṇamāsaṃ śvetaṃ śvetaṃ vyavasthitam |<br>
<a class="vai59" id="145.011"></a> asyāṃ ca śrāvastyāṃ tasya brāhmaṇasya yadā patnī antarvartinī saṃvṛttā, tadeva tasyā garbhotpādādatīva kṣudduḥkhena pīḍyamānayā gṛhas­vāmyabhihitah—āryaputra, kṣuddukhenātīva bādhye |<br>
<a class="vai59" id="145.013"></a> tasyā evaṃ vadantyā gṛhasvāminoktam—bhadre, yadasmadgṛhe ’nnapānaṃ tatsarvamabhyavaharasva |<br>
<a class="vai59" id="145.014"></a> tayā abhyavahartumārabdham |<br>
sā ca tadannapānaṃ sarvamabhyavahṛtya naiva tṛptimupayāti |<br>
<a class="vai59" id="145.015"></a> punarapi gṛhasvāmin vijñāpayati—āryaputra, naiva tṛptimupagacchāmi |<br>
yatastena tiraḥprātiveśyasuhṛts­vajanādibhyo ’ntikadannapānamanviṣya tasyā anupradattam |<br>
<a class="vai59" id="145.016"></a> sā tamapyavahṛtya naiva tṛptiṃ gacchati |<br>
<a class="vai59" id="145.017"></a> bhūyo gṛhasvāminaḥ kathayati—āryaputra, naiva tṛptimupagacchāmi |<br>
yato ’sau brāhmaṇaḥ saṃvignamanāḥ khedamāpannaḥ |<br>
<a class="vai59" id="145.018"></a> kimetadbhavantaḥ syāt—asyāḥ sattvamudare utpannam yasyotpādānnaiva tṛptimupayāti? yataḥ sa brāhmaṇo naimittakānāṃ darśayitvā saṃśayanirṇayanārthaṃ vaidyādīn bhūta­tantravidaśca—paśyantu bhavantaḥ, iyaṃ brāhmaṇī kiṃ mahatā rogeṇābhibhūtā syādatha bhūtagrahāviṣṭā syādanyadvā syādrūpaṃ mara­ṇaliṅgamanenopa­saṃk­rameṇa pratyupasthitā syāt |<br>
<a class="vai59" id="145.021"></a> taiḥ śrutvā tathāvidha upakramaḥ kṛtaḥ |<br>
<a class="vai59" id="145.022"></a> tasyā brāhmaṇyāste indriyāṇāman­yathāt­vamupalakṣayanti |<br>
yadā asyā indriyāṇāmanyathātvaṃ nopalakṣayanti, tadā tairvaidyanaimittaka­bhūta­tantravidbhiścikit­sakaiḥ sā brāhmaṇī­parya­nuyuktā—kasmāt kālādārabhya tavaivaṃvidhā dīptāgnitā samutpannā? tayā abhihitam—garbhalambhasamakālameva sa evaṃvidha upakramaḥ kṛtaḥ |<br>
<a class="vai59" id="145.025"></a> yato naimittakavaidyacikit­saka­irabhihitam—nāsyāḥ kaścidanyastadrūpo rogo nāpi bhūtagrahāveśo bādhākara utpannaḥ |<br>
<a class="vai59" id="145.027"></a> asyaivaiṣā garbhasyānubhāvenaivaṃ­vidhā dīptāgnitā |<br>
yato ’sau brāhmaṇa upalabdhavṛttāntaḥ svasthībhūtaḥ |<br>
<a class="vai59" id="145.028"></a> sāpi brāhmaṇī naiva kadācidannapānasya tṛptā |<br>
anupūrveṇa samakālameva putro jātaḥ |<br>
<a class="vai59" id="145.029"></a> tasya dārakasya jātamātrasya sā brāhmaṇī vinītakṣudduḥkhā saṃvṛttā |<br>
sa dārako jātamātra eva atyarthaṃ bubhukṣayopapīḍyate |<br>
<a class="vai59" id="145.030"></a> tasya bubhukṣayā pīḍyamānasya mātā stanaṃ dātuṃ pravṛttā |<br>
<a class="vai59" id="145.031"></a> sa ca dārakaḥ stanaṃ pītvāpi sarvaṃ naiva tṛptimupayāti |<br>
paścāt tena brāhmaṇena tayā ca brāhmaṇyā tiraskṛtaprātiveśyas­vajanayuvatyaścābhyarthya stanaṃ tasya dārakasya dāpayituṃ pravṛttāḥ |<br>
sa ca dārakaḥ sarvāsāmapi stanaṃ pītvā naiva tṛptimabhyupagacchate |<br>
<a class="vai59" id="146.001"></a> paścāt tena brāhmaṇena tayārthe chagalikā kṛtvā |<br>
<a class="vai59" id="146.002"></a> sa dārakastasyā api cchagalikāyāḥ kṣīraṃ pītvā janikāyāśca stanaṃ naiva tṛpyate |<br>
<a class="vai59" id="146.003"></a> tatra kālena kālaṃ bhikṣavo bhikṣuṇyaśca piṇḍapātaṃ praviṣya parikathāṃ kurvanti |<br>
<a class="vai59" id="146.004"></a> sa dārakastāṃ parikathāṃ śrutvā tasyāṃ velāyāṃ na roditi, avahitaśrotrastūṣṇībhūtvā tāṃ dharmaśravaṇakathāṃ śṛṇoti |<br>
<a class="vai59" id="146.005"></a> pratyavāsṛteṣu bhikṣubhikṣuṇīṣu ca punaḥ pipāsāduḥkhaṃ pratisaṃvedayamāno rohituṃ pravṛttaḥ |<br>
<a class="vai59" id="146.006"></a> taiḥ saṃlakṣitam—dharme vatsāya ruciriti |<br>
tasya dharmarucīti nāma pratiṣṭhāpitam |<br>
<a class="vai59" id="146.007"></a> sa ca dārako ’nupūrveṇa māsārdharmā­sādīnāmatyayādbhuñjāno naiva kadācidannapānasya tṛpyati |<br>
<a class="vai59" id="146.008"></a> yadā ca viśiṣṭe vasasi sthitaḥ, tadā tasya mātāpitṛbhyāṃ bhakṣabhājanaṃ dattam |<br>
<a class="vai59" id="146.009"></a> gaccha vatsa, idaṃ te bhaikṣabhājanam |<br>
gṛhītvā śrāvastyāṃ bhikṣāṃ paryaṭitvā āhārakṛtyaṃ kuru |<br>
<a class="vai59" id="146.010"></a> yataḥ sa dārako bhaikṣabhājanaṃ gṛhītvā śrāvastyāṃ bhaikṣaṃ paryaṭati |<br>
paryaṭanneva ca bhuktvā bhuktvā atṛpyamāna eva gṛhamāgacchati |<br>
<a class="vai59" id="146.011"></a> yato ’sau saṃlakṣayati—kiṃ mayā karma kṛtam yasya karmaṇo vipākena na kadācit vitṛpyamāna āhāramārāgayāmi? sa viṣaṇṇacetāścintayituṃ pravṛttah—kiṃ tāvadagnipraveśaṃ karomi, uta jalapraveśamatha taṭaprapātaṃ karomi? sa evaṃ cintayā sthitaḥ |<br>
<a class="vai59" id="146.014"></a> upāsakenopalakṣitaḥ |<br>
tasya tenoktam—kiṃ cintāpara evaṃ tiṣṭhasi? gaccha tvam |<br>
<a class="vai59" id="146.015"></a> mahāntaṃ buddhaśāsanaṃ maharddhikaṃ mahānubhāvam |<br>
tatra pravraja |<br>
tatra ca tvaṃ pravrajitaḥ kuśalānāṃ dharmāṇāṃ saṃcayaṃ kariṣyasi |<br>
<a class="vai59" id="146.016"></a> akuśalāśca te dharmā ye ’sminnapi janmani saṃcitā bhaviṣyanti, te tanvībhaviṣyanti |<br>
<a class="vai59" id="146.017"></a> yadi tāvadguṇagaṇānadhigamiṣyasi, paryatīkṛtaste saṃsāro bhaviṣyati |<br>
<a class="vai59" id="146.018"></a> atha sa mahātmā upāsakena codito jetavanaṃ gataḥ |<br>
jetavanaṃ gatvā tatra bhikṣūn pāṭhas­vādhyāyamanasikārodyuktān dṛṣṭvā atīva prasādajātaḥ |<br>
<a class="vai59" id="146.019"></a> bhikṣumupasaṃkramyaivaṃ vadati—arya, pravrajitumicchāmi |<br>
<a class="vai59" id="146.020"></a> yato bhikṣu­bhiruktah—mātāpitṛbhyāmanujñāto ’si? sa kathayati—nāhaṃ mātāpitṛbhyāmanujñātaḥ |<br>
<a class="vai59" id="146.021"></a> tairuktah—gaccha vatsa, mātāpitṛbhyāmanujñāṃ mārgasva |<br>
yataḥ sa mātāpitṛbhyāṃ sakāśādanujñāṃ mārgituṃ pravṛttaḥ |<br>
<a class="vai59" id="146.022"></a> sa mātāpitṛbhyāmabhihitah—gaccha vatsa, yathābhipretaṃ kuru |<br>
<a class="vai59" id="146.023"></a> sa labdhānujño bhikṣusakāśaṃ gataḥ |<br>
paścādbhikṣuṇā pravrājitaḥ |<br>
<a class="vai59" id="146.024"></a> tatra ca bhikṣūṇāṃ kadācit piṇḍapāto bhavati, kadācit nimantraṇaṃ bhavati |<br>
sa ca yasmin divase piṇḍapāto bhavati, tatro­pādh­yāyenocyate—vatsa, kiṃ tṛpto ’si uta na? sa upādhyāyasya kathayati—nāsti tṛptiḥ |<br>
<a class="vai59" id="146.026"></a> yata upādhyāyenāsya saṃlakṣitah—taruṇavayasā pravrajito dīptāgnitayā na tṛptimupayāti |<br>
<a class="vai59" id="146.027"></a> sa ātmīyādapi piṇḍapatāt tasya saṃvibhāgaṃ prārabdhaḥ kartum |<br>
<a class="vai59" id="146.028"></a> punaśca pṛcchati—vatsa, kimidānīṃ tṛpto ’si? atha sa tamupādhyāyaṃ vadati—na tṛpto ’smi |<br>
<a class="vai59" id="146.029"></a> yata upādhyāyastaṃ śrutvā sapremān bhikṣūnanyāṃśca sārdhavihāriṇaḥ prārabdho vaktum |<br>
<a class="vai59" id="146.030"></a> yataḥ samānopādhyāyaiḥ samānācāryairanyaiśca sapremakairbhikṣu­bhirupa­saṃ­hāra ārabdhaḥ kartum |<br>
<a class="vai59" id="146.031"></a> teṣāmantikāllabhamāno naiva tṛptimupayāti |<br>
yadā ca nimantraṇaṃ bhavati, tadāpi te tathaiva tasyopasaṃhāraṃ kurvanti |<br>
<a class="vai59" id="146.032"></a> dānapatirapi viditvā yadyadadhikaṃ tattadasmai datvā āgacchati |<br>
atha pānakaṃ bhavati tadapi tathaiva yadadhikaṃ bhavati tattasyānupradīyate |<br>
<a class="vai59" id="147.001"></a> tasya ca yataḥ pravrajitasya na kadācidannapānena kukṣiḥ pūṇaḥ |<br>
<a class="vai59" id="147.002"></a> tena khalu samayena anyatamena gṛhapatinā buddhapramukho bhikṣusaṃgha upanimantritaḥ |<br>
<a class="vai59" id="147.003"></a> bhagavān bhikṣusaṃghena sārdhamantargṛhaṃ praviṣṭaḥ pūrvāhṇe nivāsya pātracīvaramādāya |<br>
<a class="vai59" id="147.004"></a> dharmarucirvihāre upadhivāriko vyavasthāpitaḥ |<br>
|<br>
<a class="vai59" id="147.005"></a> tatra ca śrāvastyāmanyatamo gṛhapatiḥ prativasati |<br>
tena caivamupalabdham yo ’saṃviditameva buddhapramukhaṃ bhikṣusaṃghaṃ bhojayati sa sahasaiva bhogairabhyudgacchati |<br>
<a class="vai59" id="147.006"></a> yatastena pañcamātrāṇāṃ bhikṣuśatānāmāhāraḥ samudānītaḥ |<br>
<a class="vai59" id="147.007"></a> sa tasyāhārasya śakaṭaṃ pūrayitvā praṇītapraṇītasya śucinaḥ sārdhaṃ sarvarūpairmitras­vajanasahāyo buddhapramukhaṃ bhikṣusaṃghaṃ bhojayiṣyāmīti vihāraṃ nirgataḥ |<br>
<a class="vai59" id="147.009"></a> sa paśyati tasmiñ jetavane bhikṣava eva na santi |<br>
tena tatrānvāhiṇḍatā upadhivāriko dharmaruṣirdṛṣṭaḥ |<br>
<a class="vai59" id="147.010"></a> tasya tena gṛhapatinoktam—ārya, kva gatā bhikṣavah? sa kathayati—antargṛhe upanimantritāḥ praviṣṭāḥ |<br>
<a class="vai59" id="147.011"></a> sa gṛhapatistacchutvā durmanā vyavasthitah—kaṣṭam, evamasmākaṃ viphalaḥ pariśramo jātaḥ |<br>
<a class="vai59" id="147.012"></a> saṃcintya ca tasya dharmaruceḥ kathayati—ārya, bhakṣa tvamapi tāvat |<br>
sa kathayati—yadi te mahātman parityaktaṃ bhavati |<br>
<a class="vai59" id="147.013"></a> tatastena gṛhapatinā saṃlakṣayitvā yenāhāreṇaikasya bhikṣoḥ paryāptaṃ bhavati, tāvadannapānaṃ śakaṭaṃ gṛhītvā taṃ dharmaruciṃ pariveṣayituṃ pravṛttaḥ |<br>
<a class="vai59" id="147.014"></a> tena dharmarucinā bhoktumārabdhaṃ tanniravaśiṣṭam |<br>
<a class="vai59" id="147.015"></a> naiva tṛptaḥ |<br>
gṛhapatiḥ saṃlakSayati—nāyaṃ tṛptaḥ |<br>
<a class="vai59" id="147.016"></a> tena ucyate—ārya, punarbhokṣyase? sa kathayati—mahātman, yadi te parityaktam |<br>
tatastena gṛhapatinā bhūyastasmāt śakaṭādyena bhikṣudvayasyāhāreṇa paryāptaṃ syāt, tāvadannapānaṃ śakaṭaṃ gṛhītvā bhojayituṃ pravṛttaḥ |<br>
<a class="vai59" id="147.018"></a> yato dharmarucistadapi bhuktvā naiva tṛptaḥ |<br>
gṛhaptinā bhūyaḥ saṃlakṣitam—nāyaṃ tṛptaḥ |<br>
<a class="vai59" id="147.019"></a> tenoktam—ārya, punarbhokṣyase? sa kathayati—mahātman, yadi te parityaktam |<br>
<a class="vai59" id="147.020"></a> yatas­tasmācchakaṭādannapānaṃ gṛhītvā trayāṇāṃ bhikṣūṇāṃ paryāptaṃ syāditi punarbhojayituṃ pravṛttaḥ |<br>
<a class="vai59" id="147.021"></a> sa dharmarucistadapi bhuktvā naiva tṛptaḥ |<br>
pṛṣṭah—ārya, punarbhokṣyase? sa kathayati—yadi te parityaktam |<br>
<a class="vai59" id="147.022"></a> yataḥ sa gṛhapatistasmādannapānaṃ gṛhītvā yena caturṇāṃ bhikṣūṇāṃ paryāptaṃ syāditi punarbhojayituṃ pravṛttaḥ |<br>
<a class="vai59" id="147.023"></a> sa dharmarucistadapi bhuktvā naiva tṛptaḥ |<br>
pṛṣṭah—ārya, punarbhokṣyase? bhūyaḥ sa kathayati—yadi te parityaktam |<br>
<a class="vai59" id="147.024"></a> yataḥ punastasmācchakaṭādyena pañcabhikṣūṇā­manna­pānaistṛptiḥ syāt, tāvadgṛhītvā punarbhojayituṃ pravṛttaḥ |<br>
<a class="vai59" id="147.025"></a> tadapi cābhyavahṛtam |<br>
naiva tṛptaḥ |<br>
<a class="vai59" id="147.026"></a> vistareṇa yāvaddaśānāṃ bhikṣūṇāmannapānena paryāptaṃ syāt, tāvad bhuktvā naiva tṛpyate |<br>
yatastena saṃlakṣitam—nāyaṃ manuṣyo manuṣyavikāraḥ |<br>
<a class="vai59" id="147.027"></a> yataḥ śrūyate pañcabhir nīlavāsaso yakṣa­śata­irjetavanamaśūnyamiti teṣāṃ bhaviṣyatyeva anyatamaḥ |<br>
<a class="vai59" id="147.028"></a> iti saṃcintya garbharūpāṇi gṛhe ’nupraveśayituṃ pravṛttah—gacchatha yūyaṃ śīghraṃ gṛhameva, ahamevaiko yadi jīvāmi mriye veti |<br>
<a class="vai59" id="147.029"></a> sa gṛhajanaṃ visarjya maraṇabhayabhītastasmāt śakaṭādannapānaṃ gṛhītvā pariveṣayitumārabdhaḥ |<br>
<a class="vai59" id="147.030"></a> sa ca svairaṃ bhuñjati |<br>
<a class="vai59" id="147.031"></a> gṛhapatinā uktam—ārya, tvaritatvaritaṃ pratīcchasva |<br>
yatastena dharmarucinā kṣipraṃ pratigṛhītvā bhiktumārabdham |<br>
<a class="vai59" id="147.032"></a> sa gṛhapatistvaritatvaritaṃ pariveṣayitvā niravaśeṣatastadannapānaṃ śakaṭaṃ dattvā <a class="vai59" id="148.000"></a>dakṣiṇādeśanāmapi bhayagṛhīto ’śrutvā tvaritatvaritaṃ vandāmyāryeti pṛṣṭhamanavalokayamāno nagaraṃ prasthitaḥ |<br>
<a class="vai59" id="148.002"></a> tasmānnagarāt piṇḍapātanirhārako bhikṣu tasyaiva piṇḍapātaṃ gṛhītvā gataḥ |<br>
<a class="vai59" id="148.003"></a> tena tadapi bhuktam |<br>
tasya dharmarucer na kadācidyato jātasya kuṣkiṃ pūrṇaḥ |<br>
taddivasaṃ cāsya tenāhāreṇa tṛptirjātā |<br>
<a class="vai59" id="148.004"></a> tasya ca gṛhapater nagaraṃ praviśato ’bhimukhaṃ bhagavān bhikṣusaṃghaparivṛtaḥ saṃprāptaḥ |<br>
<a class="vai59" id="148.005"></a> sa gṛhapatirbhagavataḥ kathayati—bhagavan, ahaṃ buddhapramukhaṃ bhikṣusaṃghamuddiśya pañcānāṃ bhikṣuśatānāṃ tṛptitaḥ śakaṭamannapānasya pūrayitvā jetavanaṃ gato buddhapramyukhaṃ bhikṣusaṃghaṃ bhojayiṣyāmīti |<br>
<a class="vai59" id="148.007"></a> na ca me tatra bhikṣavo labdhāḥ |<br>
eko me bhikṣurdṛṣṭaḥ |<br>
tena samākhyātaṃ buddhapramukhaṃ bhikṣusaṃghamantargṛham upanimantraṇaṃ praviṣṭam |<br>
<a class="vai59" id="148.008"></a> tasya mamaivaṃ cittamutpannam—eṣo ’pi tāvadeko bhuṅktāmiti |<br>
<a class="vai59" id="148.009"></a> yatastasya mamānupūrveṇa sarvaṃ tadannapānaṃ śakaṭaṃ dattam |<br>
tena sarvaṃ nipuṇato ’bhyavahṛtam |<br>
<a class="vai59" id="148.010"></a> kiṃ bhagavan manuṣyo ’tha vā amanuṣyah? bhagavatābhihitam—gṛhapate, bhikṣuḥ sa dharmarucir nāṃnā |<br>
<a class="vai59" id="148.011"></a> prāmodyamutpādaya, adya sa tvadīyenānnapānnena tṛpto ’rhattvaṃ sākṣātkariṣyati |<br>
|<br>
<a class="vai59" id="148.012"></a> atha bhagavāñ jetavanamabhyāgataḥ |<br>
bhagavān saṃlakṣayati—ko ’sau dānapatirbhaviṣyati yo ’sau dharmaruceretāvatā āhāreṇa pratidivasam yogodvahanaṃ kariṣyati? yato ’sya bhagavatā abhihitam—dṛṣṭastvayā dharmaruce mahāsamudraḥ |<br>
<a class="vai59" id="148.014"></a> sa kathayati—no bhagavan |<br>
yato bhagavānāha—gṛhāṇa madīyaṃ cīvarakarṇikam, paścāt te ’haṃ mahāsamudraṃ darśayāmi |<br>
<a class="vai59" id="148.015"></a> yato dharmarucinā bhagavataścīvarakarṇiko ’valambitaḥ, paścādbhagavān vitatapakṣa iva haṃsarājaḥ sahacittotpādāt ṛddhyā dharmaruciṃ gṛhītvā samudrataṭamanuprāptaḥ |<br>
<a class="vai59" id="148.017"></a> yasmiṃścāsya sthāne timitimiṃ­gila­bhūtas­yāsthaśakalā tiṣṭhati, tatra nītvā sthāpitaḥ |<br>
<a class="vai59" id="148.018"></a> uktaṃ cāsya—gaccha vatsa, manasikāraṃ cintaya |<br>
yato ’sau dhramarucistāṃ samīkṣitumārabdhaḥ |<br>
<a class="vai59" id="148.019"></a> kimetat kāṣṭhaṃ syādathāsthiśakalā, atha phalakinī syāt |<br>
<a class="vai59" id="148.020"></a> sa tasmād vyaktimalabhamānaḥ paryantamanveṣituṃ pravṛttaḥ |<br>
vyaktiṃ copalabdham |<br>
sa itaścāmutaśca tasyā anupārśvanaṃ tāṃ paryeṣamāṇaḥ śramamupagataḥ |<br>
<a class="vai59" id="148.021"></a> na cāsya paryantamāsādayati |<br>
<a class="vai59" id="148.022"></a> tasyaitadabhavat—nāhamasya vyaktiṃ jñāsyāmi kimetaditi, na ca paryantamāsādayiṣye |<br>
gacchāmi, asminnarthe bhagavantameva pṛcchāmi |<br>
<a class="vai59" id="148.023"></a> yato ’sau bhagavato ’ntikaṃ gatvā bhagavantaṃ pṛcchati—kiṃ tadbhagavan? nāhaṃ tasya vyaktimupalabhāmi |<br>
<a class="vai59" id="148.024"></a> yato ’sya bhagavānāha—vatsa, asthiśakalaiṣā |<br>
<a class="vai59" id="148.025"></a> sa kathayati—bhagavan, evaṃvidho ’sau sattvo yasyedṛśī asthiśakalā? bhagavatoktam—tṛpyasva dharmaruce bhavebhyaḥ, tṛpyasva bhavopakaraṇebhyaḥ |<br>
<a class="vai59" id="148.026"></a> tavaiṣā asthiśakalā |<br>
dharmarucistaṃ śrutvā bhagavadvaco vyākulitacetāḥ kathayati—mamaiṣedṛśī asthiśakalā? tasyoktam—eṣā dharmaruce tavāsthiśakalā |<br>
<a class="vai59" id="148.028"></a> tathāvidhamupaśrutya atīva saṃvignaḥ |<br>
yato ’sya bhagavatā avavādo dattah—dharmaruce, idaṃ cedaṃ manasikuru |<br>
<a class="vai59" id="148.029"></a> ityuktvā bhagavān vitatapakṣa iva rājahaṃsa ṛddhyā jetavanamanuprāptaḥ |<br>
<a class="vai59" id="148.030"></a> atha dharmarucinā cintayatā manasikāramanutiṣṭhatā uṣmagatānyutpāditāni murdhānaḥ kṣāntayo laukikā agradharmā darśanamārgo bhāvanāmārgaḥ |<br>
<a class="vai59" id="148.031"></a> srotāpattiphalaṃ prāptam |<br>
<a class="vai59" id="148.032"></a> sakṛdāgamiphala­manā­gamiphalamarhattvaṃ prāptam |<br>
arhan saṃ­vṛttastrai­dhātu­kavītarāgaḥ samaloṣṭakāñcana <a class="vai59" id="149.000"></a>ākāśapāṇitalasamacitto ’nunayapratighaprahīṇo vidyāvidāritāṇḍakośo vidyābhijñāprati­saṃ­vitprāpto bhavalābhalobhasat­kāraparānmukho vāsīcandanakalpaḥ |<br>
<a class="vai59" id="149.002"></a> sendropendrāṇāṃ devānāṃ pūjyo mānyo ’bhivādyaśca saṃvṛttaḥ |<br>
<a class="vai59" id="149.003"></a> samanvāhartumātmanaḥ pūrvajātiṃ pravṛttah—kuto hyahaṃ cyutaḥ, kutropapanna iti |<br>
<a class="vai59" id="149.014"></a> yataḥ paśyati anekāni jātiśatāni narakatiryakpretac­yuta­ścopapannaśca |<br>
tasyaitadabhavat—yadahaṃ bhagavatā na samanvāhṛto ’bhaviṣyam, anāgatāsvapi jātiṣu upasṛto ’bhaviṣyam |<br>
<a class="vai59" id="149.005"></a> yataḥ saṃ­lakṣayati—anā­gatāp­yāt­mano jātisaṃtatir niranta­rama­nuparataprabandhena narakapretopapattiḥ |<br>
<a class="vai59" id="149.006"></a> sa evaṃ saṃlakṣya duṣkarakārako bata me bhagavān |<br>
<a class="vai59" id="149.007"></a> yadi ca bhagavatā mamaivaikasyārthe ’nuttarā samyaksambodhiradhigatā syāt, tanmahaddhi upakṛtaṃ syāt, prāgevānekeṣāṃ sattva­sahas­rāṇāmapāyagatigamanama­pana­yati |<br>
<a class="vai59" id="149.009"></a> tato ’sau dharmarucirṛddhyā jetavanamanuprāpto bhagavantaṃ darśanāya |<br>
tena khalu samayena bhagavānanekaśatāyā bhikṣuparṣadaḥ purastānniṣaṇṇo ’bhūt |<br>
<a class="vai59" id="149.010"></a> dharmaṃ deśayati |<br>
athāsau dharmaruciryena bhagavāṃstenopasaṃkrāntaḥ |<br>
<a class="vai59" id="149.011"></a> upasaṃkramya bhagavataḥ pādau śirasā vanditvā ekānte nyaṣīdat |<br>
<a class="vai59" id="149.012"></a> ekāntaniṣaṇṇo bhagavatā abhihitah—cirasya dharmaruce? dharmaricirāha—cirasya bhagavan |<br>
<a class="vai59" id="149.013"></a> bhagavānāha—sucirasya dharmaruce? dharmarucirāha—sucirasya bhagavan |<br>
bhagavānāha—suciracirasya dhramaruce? dharmarucirasya bhagavan |<br>
|<br>
<a class="vai59" id="149.015"></a> yato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti—bhagavan dharmarucirihaiva śrāvastyāṃ jāto ’sminneva jetavane pravrajito na kutaścidāgato na kutracidgataḥ |<br>
<a class="vai59" id="149.017"></a> ihaiva tiṣṭhan bhagavatā dharma­rucirevamucyate—cirasya dharmaruce, sucirasya dharmaruce, suciracirasya dharmaruce |<br>
<a class="vai59" id="149.018"></a> kiṃ saṃdhāya bhagavān kathayati? evamukte bhagavān bhikṣūnāmantrayate sma—na bhikṣavaḥ pratyutpannaṃ saṃdhāya kathayāmi |<br>
<a class="vai59" id="149.019"></a> atītaṃ saṃdhāya kathayāmi |<br>
atītaṃ saṃdhāya mayaivamuktam |<br>
icchatha bhikṣavo ’sya dharmaruceḥ pūrvikāṃ karmaplotimārabhya dhārmikathāṃ śrotum? etasya bhagavan kālaḥ, etasya sugata samayo yadbhagavān dharmarucimārabhya bhikṣūṇāṃ dhārmikathāṃ kuryāt |<br>
<a class="vai59" id="149.021"></a> bhagavataḥ śrutvā bhikṣavo dhārayiṣyanti |<br>
|<br>
<a class="vai59" id="149.023"></a> bhūtapūrvaṃ bhikṣavo ’tīte ’dhvani prathame ’saṃkhyeye kṣemaṃkaro nāma tathāgato loka utpanno vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ ca buddho bhagavān |<br>
<a class="vai59" id="149.025"></a> sa ca kṣemāvatīṃ rājadhānīmupaniśritya viharati |<br>
tasyāṃ ca kṣemāvatyāṃ kṣemo nāma rājā rājyaṃ kārayati |<br>
<a class="vai59" id="149.026"></a> tasyāṃ ca kṣemāvatyāṃ rājadhānyāmanyatamo vaṇikśreṣṭhī prativasati |<br>
<a class="vai59" id="149.027"></a> tenāsau kṣemaṃkaraḥ samyaksambuddhaḥ ṣaṣṭiṃ traimāsān sārdhaṃ bhikṣusaṃghena sarvopakaraṇairupasthitaḥ |<br>
<a class="vai59" id="149.028"></a> yato ’sau śreṣṭhī saṃlakṣayati—gacchāmi mahāsamudram |<br>
bhāṇḍaṃ samudānīya tasmācca ratnānyānīya saṃghe pañcavārṣikaṃ kariṣyāmīti |<br>
<a class="vai59" id="149.029"></a> evaṃ saṃcintya bhāṇḍaṃ samudānīya grāmanigamapallīpattana­rāja­dhānīṣvanupūrveṇa cañcūryamāṇaḥ samudramanuprāptaḥ |<br>
<a class="vai59" id="149.030"></a> ghaṇṭāvaghoṣaṇaṃ kṛtvā sāmudreṇa yānapātreṇa mahāsamudramavatīrṇaḥ |<br>
<a class="vai59" id="149.031"></a> asya tasmin mahāsamudre ’vatīrṇasya kṣemaṃkaraḥ samyaksambuddhaḥ sakalambuddhakāryaṃ kṛtvā nirupadhiśeṣe nirvāṇadhātau parinirvṛtaḥ |<br>
<a class="vai59" id="149.032"></a> tasya parinirvṛtasya vaśino bhikṣavah <a class="vai59" id="150.000"></a>pari­nirvṛtāḥ |<br>
<a class="vai59" id="150.001"></a> saptāhaparinirvṛtasya śāsanamantarhitam |<br>
sa ca śreṣṭhī saṃsiddhayānapātreṇa devatāmānuṣyaparigṛhītena tasmānmahāsamudrāt tīrṇaḥ |<br>
<a class="vai59" id="150.002"></a> uttīrya ca taṃ bhāṇḍaṃ śakaṭairuṣṭrairgobhirgardabhaiśca cotkṣipya anupūrveṇa saṃprasthitaḥ |<br>
<a class="vai59" id="150.003"></a> sa ca panthānaṃ gacchan prātipathikān pṛcchati—kiṃ bhavanto jānīdhvaṃ kṣemāvatyāṃ rājadhānyāṃ pravṛttih? tairuktam—jānīmaḥ |<br>
<a class="vai59" id="150.004"></a> sa kathayati—asti kaścit kṣemāvatyāṃ rājadhānyāṃ kṣemaṃkaro nāma samyaksambuddhah? te kathayanti—parinirvṛtaḥ sa bhagavān kṣemaṃkaraḥ samyaksambuddhaḥ |<br>
<a class="vai59" id="150.006"></a> sa ca tacchrutvā paraṃ khedamupagataḥ |<br>
saṃmūrchitaśca bhūmau patitaḥ |<br>
<a class="vai59" id="150.007"></a> tasmācca jalābhiṣekeṇa pratyāgataprāṇo jīvita utthāya bhūyaḥ pṛcchati—kiṃ bhavanto jānīdhvaṃ śrāvakā api tāvattasya bhagavatastiṣṭhanti? tairuktah—te ’pi vaśino bhikṣavaḥ parinirvṛtāḥ |<br>
<a class="vai59" id="150.009"></a> saptāhaparinirvṛtasya ca buddhasya bhagavataḥ kṣemaṃkarasya samyaksambuddhasya kṣemeṇa rājñā caityamalpeśākhyaṃ pratiṣṭhāpitam |<br>
<a class="vai59" id="150.010"></a> tena ca gatvā śreṣṭhinā janapadāḥ pṛṣṭāḥ |<br>
asti bhavantastasya bhagavato buddhasya kiṃcit stūpaṃ pratiṣṭhāpitam |<br>
<a class="vai59" id="150.011"></a> tairuktam—asti, kṣemeṇa rājñā alpeśākhyaṃ caityaṃ pratiṣṭhapitam |<br>
<a class="vai59" id="150.012"></a> tasya etadabhavat—etaṃ mayā suvarṇaṃ kṣemaṃkaraṃ samyaksambuddham uddiśyānītam |<br>
<a class="vai59" id="150.013"></a> sa ca parinirvṛtaḥ |<br>
yannvahametenaiva suvarṇena tasyaiva bhagavataścaityaṃ maheśākhyataraṃ kārayeyam |<br>
<a class="vai59" id="150.014"></a> evaṃ vicintya kṣemaṃ rājānaṃ vijñāpayati—mahārāja, idaṃ mayā suvarṇaṃ kṣemaṃkaraṃ samyaksam­buddha­muddiśyānītam |<br>
<a class="vai59" id="150.015"></a> sa ca bhagavān parinirvṛtaḥ |<br>
idānīṃ mahārāja yadi tvamanujānīyāt, ahametenaiva suvarṇenaitat tasya bhagavataścaityaṃ maheśākhyataraṃ kārayeyam |<br>
<a class="vai59" id="150.016"></a> sa rājñā abhihitah—yathābhipretaṃ kuru |<br>
<a class="vai59" id="150.017"></a> tato brāhmaṇā nagaraṃ prati nivāsinaḥ saṃbhūya sarve tasya mahāśreṣṭhinaḥ sakāśaṃ gatvā kathayanti—bho mahāśreṣṭhin, yadā kṣemaṃkaro buddho loke ’nutpanna āsīt, tadā vayaṃ lokasya dakṣiṇīyā āsan |<br>
<a class="vai59" id="150.019"></a> yadā tūtpannaḥ, tadā dakṣiṇīyo jātaḥ |<br>
idānīṃ tu tasya parinirvṛtasya vayameva dakṣiṇīyāḥ |<br>
<a class="vai59" id="150.020"></a> etat suvarṇamasmākaṃ gamyam |<br>
sa teṣāṃ kathayati—nāham yuṣmākametat suvarṇaṃ dāsyāmi |<br>
<a class="vai59" id="150.021"></a> te kathayanti—yadyasmākaṃ na dāsyasi, na vayaṃ tava kāmakāraṃ dāsyāmaḥ |<br>
<a class="vai59" id="150.022"></a> te brāhmaṇā bahavaḥ, śreṣṭhī cālpaparivāraḥ |<br>
teṣāṃ tathā vyutpadyatāṃ na lebhe taccaityam yathepsitaṃ tena suvarṇena kārayitum |<br>
<a class="vai59" id="150.023"></a> atha sa śreṣṭhī rājñaḥ sakāśaṃ gatvā kathayati—mahārāja, taccaityaṃ na labhe brāhmaṇānāṃ sakāśādyathābhipretaṃ kārayitum |<br>
<a class="vai59" id="150.024"></a> yato ’sya rājñā svapuruṣo dattaḥ sahasrayodhī |<br>
<a class="vai59" id="150.025"></a> evaṃ ca rājñā svapuruṣa ājñaptah—yadyasya mahāśreṣṭhinaḥ stūpamabhisaṃskurvataḥ kaścidapanayaṃ karoti, sa tvayā mahatā daṇḍena śāsayitavyaḥ |<br>
<a class="vai59" id="150.026"></a> evaṃ deveti sahasrayodhī puruṣo rājñaḥ pratiśrutya nirgataḥ |<br>
<a class="vai59" id="150.027"></a> nirgamya ca tān brāhmaṇānevaṃ vadati—śṛṇvantu bhavantaḥ, ahaṃ rājñāsya mahāśreṣṭhinaḥ svapuruṣo dattah—yadyasya stūpamabhisaṃskurvataḥ kaścidvighātaṃ kuryāt, sa tvayā mahatā daṇḍena śāsayitavya iti |<br>
<a class="vai59" id="150.029"></a> yadi yūyamatra kiṃcid vighnaṃ kariṣyatha, ahaṃ vo mahatā daṇḍenānuśāsayiṣyāmi |<br>
<a class="vai59" id="150.030"></a> te brāhmaṇāḥ sahasrayodhinaḥ puruṣasyaivaṃ śrutvā bhītāḥ |<br>
yatastena mahāśreṣṭhinā saṃcintya yathaitat suvarṇaṃ tatraiva garbhasaṃsthaṃ syāt tathā kartavyamiti tasya stūpasya sarvaireva caturbhiḥ pārśvaiḥ pratikaṇṭhukayā catvāri sopānāni ārabdhāni kārayitum |<br>
<a class="vai59" id="150.032"></a> yāvadanupūrveṇa<a class="vai59" id="151.000"></a> prathamā meḍhī tato ’nupūrveṇa dvitīyā tatastṛtīyā meḍhī yāvadanupūrveṇāṇḍam |<br>
<a class="vai59" id="151.001"></a> tathāvidhaṃ ca stūpasyāṇḍaṃ kṛtam yatra sā yūpayaṣṭirabhyantare pratipāditā |<br>
<a class="vai59" id="151.002"></a> paścāt tasyātinavāṇḍasyopari harmikā kṛtā |<br>
<a class="vai59" id="151.003"></a> anupūrveṇa yaṣṭyāropaṇaṃ kṛtam |<br>
varṣasthāle mahāmaṇiratnāni tānyāropitāni |<br>
<a class="vai59" id="151.004"></a> tatra ca kriyamāṇe sahasrayodhinaḥ puruṣasyaivamutpannam—nātra kaścididānīṃ prahariṣyati |<br>
<a class="vai59" id="151.005"></a> viśvastamanāḥ kenacitkāryeṇa janapadeṣu gataḥ |<br>
tena ca mahāśreṣṭhinā tasya stūpasya caturbhiḥ pārśvaiścatvāro dvārakoṣṭhakā māpitāḥ, caturbhiḥ pārśvaiścatvāri mahācaityāni kāritāni, tadyathā jāti­rabhisam­bodhi­rdharma­cakrapravartanaṃ parinirvāṇam |<br>
<a class="vai59" id="151.007"></a> tacca stūpāṅgaṇaṃ ratnaśilābhiścitam |<br>
<a class="vai59" id="151.008"></a> catvāraścopāṅgāścaturdiśaṃ māpitāḥ |<br>
puṣkariṇyaścaturdiśamanupārśvena māpitāḥ |<br>
tatra ca vividhāni jalajāni mālyāni ropitāni tadyathā utpalaṃ padmaṃ kumudaṃ puṇḍarīkaṃ sugandhikaṃ mṛdugandhikam |<br>
<a class="vai59" id="151.010"></a> vividhāni ca puṣkariṇītīreṣu sthalajāni mālyāni ropitāni, tadyathā atimuktakaṃ campakapāṭalāvārṣi­kāmal­likāsu­manā­yūthikā dhātuṣkārī |<br>
<a class="vai59" id="151.012"></a> sarvartukālikāḥ puṣpaphalāḥ stūpapūjārtham |<br>
sthāvarā vṛttiḥ prajñaptāḥ |<br>
stūpadāsā dattāḥ |<br>
<a class="vai59" id="151.013"></a> śaṅkhapaṭahavādyāni tūryāṇi dattāni |<br>
ye tasmiṃścaitye gandhairdhūpairmālyaiśca cūrṇaiḥ kārāḥ kurvanti |<br>
<a class="vai59" id="151.014"></a> tasmāccādhiṣṭhānādviṣayāccāgamya janapadā gandhairmālyairdhūpaiścūrṇaistasmiṃ­ścaitye kāraṃ kurvanti |<br>
yadi ca dakṣiṇo vāyurvāti, dakṣiṇena vāyunā sarvapuṣpajātīnāṃ gandhena taccaityamaṅgaṇaṃ cāsya sphuṭaṃ bhavatyanubhāvitam |<br>
<a class="vai59" id="151.016"></a> evaṃ paścimena vāyunā, anupūrveṇāpi ca vāyunā |<br>
vāyatā vāyatā taccaityāṅgaṇaṃ ca tena vividhena gandhamālyena sphuṭaṃ bhavatyanubhāvitam |<br>
<a class="vai59" id="151.017"></a> tasmiṃśca stūpe sarvajātakṛtaniṣṭite sahasrayodhī abhyāgataḥ |<br>
<a class="vai59" id="151.018"></a> sa taṃ stūpaṃ dṛṣṭvā sarvajātakṛtaniṣṭhitaṃ kathayati—asmiṃścaitye kārāṃ kṛtvā kimavāpyate? yato ’sau śreṣṭhī buddhodāharaṇaṃ pravṛttaḥ kartum—evaṃ tribhira­saṃ­kh­yeyairvīryeṇa vyāyamatā anuttarā bodhiravāpyate |<br>
<a class="vai59" id="151.020"></a> sa taṃ śrutvā viṣādamāpanno hīnotsāhatayā kathayati—nāhaṃ śakṣyāmi anuttarāṃ samyaksambodhiṃ samudānayitum |<br>
<a class="vai59" id="151.021"></a> tato ’sau śreṣṭhī pratyekabuddhodāharaṇaṃ pravṛttaḥ kartum—evaṃ sahasrayodhī tasyāpi varṇodāharaṇaṃ śrutvā viṣaṇṇacetāḥ kathayati—etāmapyahaṃ pratyekabodhiṃ na śaktaḥ samudānayitum |<br>
<a class="vai59" id="151.023"></a> tataḥ sa mahāśreṣṭhī śrāvakavarṇodāharaṇaṃ kṛtvā kathayati—asminnapi tāvat praṇidhatsva cittam |<br>
<a class="vai59" id="151.024"></a> yataḥ sahasrayodhyāha—tvayā punarmahāśreṣṭhin katamasyāṃ bodhau praṇidhānaṃ kṛtam? tena mahā­śreṣṭhinoktam—anuttarasyāṃ bodhau cittamutpāditam |<br>
<a class="vai59" id="151.026"></a> sahasrayodhyāha—yadi tvayā anuttarasyāṃ bodhau cittamutpāditam, ahaṃ tavaiva śrāvakaḥ syām |<br>
<a class="vai59" id="151.027"></a> tvayāhaṃ samanvāhartavyaḥ |<br>
yato ’sya śreṣṭhī āhabahukilbiṣakārī bata bhavān |<br>
<a class="vai59" id="151.028"></a> kiṃ tu loke yadā tvaṃ buddhotpādaśabdaṃ śrutvā smṛtiṃ pratilabhethāḥ |<br>
<a class="vai59" id="151.029"></a> sa ca śreṣṭhī taṃ caityaṃ kṛtvā nirīkṣya pādayor nipatya praṇidhānaṃ karoti—<a class="vai59" id="151.030"></a> anena dānena mahadgatena buddho bhaveyaṃ sugataḥ svayambhūḥ |<br>
<a class="vai59" id="151.032"></a> tīrṇo ’haṃ tārayeyaṃ janaughānatāritā ye paurvakairjinendraiḥ (1)|<br>
bhagavānāha—yo ’sau atīte ’dhvani śreṣṭhī abhūt, ahameva sa tasmin samaye bodhisattvacaryāṃ vartāmi |<br>
<a class="vai59" id="152.002"></a> yo ’sau sahasrayodhī, eṣa eva dharmarucistena kālena tena samayena |<br>
<a class="vai59" id="152.003"></a> idaṃ mama prathame ’saṃkhyeye etasya dharmarucerdarśanam |<br>
tatsaṃdhāya kathayāmi—cirasya dharmaruce |<br>
<a class="vai59" id="152.004"></a> yato dharma­rucirājñāyāha—cirasya bhagavan |<br>
|<br>
<a class="vai59" id="152.005"></a> dvitīye dīpaṃkaro nāma samyaksambuddho loka utpanno vidyācaraṇa­samyaksam­buddhaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |<br>
<a class="vai59" id="152.006"></a> atha dīpamakaraḥ samyaksambuddho janapadeṣu cārikāṃ caran dvīpāvatīṃ rājadhānīmanuprāptaḥ |<br>
<a class="vai59" id="152.007"></a> dvīpāvatyāṃ rājadhānyāṃ dvīpo nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca |<br>
<a class="vai59" id="152.009"></a> tatra dīpena rājñā dīpaṃkaraḥ samyaksambuddhaḥ sābhisaṃskāreṇa nagarapraveśenopanimantritaḥ |<br>
<a class="vai59" id="152.010"></a> tasya ca dīpasya rājño vāsavo nāma sāmantarājo ’bhūt |<br>
tena tasya dūto ’nupreṣitah—āgaccha, iha mayā dīpaṃkaraḥ samyaksambuddhaḥ sābhisaṃskāreṇa nagarapraveśenopanimantritaḥ |<br>
<a class="vai59" id="152.011"></a> tasya pūjāṃ kariṣyāma iti |<br>
<a class="vai59" id="152.012"></a> tadā ca vāsavena rājñā dvādaśavarṣāṇi yajñamiṣṭvā yajñāvasāne rājñā pañca mahāpradānāni vyavasthāpitāni, tadyathā—sauvarṇakaṃ daṇḍakamaṇḍalu, sauvarṇā sapātrī, catūratnamayī śayyā, pañca kārṣāpaṇaśatāni, kanyā ca sarvālaṃkāravibhūṣitā |<br>
<a class="vai59" id="152.014"></a> tena khalu samayena anyeṣu janapadeṣu dvau māṇavakau prativasataḥ |<br>
<a class="vai59" id="152.015"></a> tābhyāṃ copadhyāyasakāśādvedādhyayanaṃ kṛtam |<br>
<a class="vai59" id="152.016"></a> dharmatā ācāryasyācāryadhanamu­pādh­yāyasyo­pādh­yāyadhanaṃ pradeyamiti jñātvā cintayataḥ |<br>
<a class="vai59" id="152.017"></a> tābhyāṃ ca śrutaṃ vāsavena rājñā pañca mahāpradānāni yajñāvasāne samudānītāni, yo brāhmaṇaḥ svādhyāyasampanno bhaviṣyati sa lapsyatīti |<br>
<a class="vai59" id="152.018"></a> tayoretadabhavat—gacchavastatra, taṃ pradānaṃ pratigṛhṇīvaḥ |<br>
<a class="vai59" id="152.019"></a> ko ’smākaṃ tatra bahuśrutatamo vā svādhyāyatamo bhaviṣyatīti saṃcintya yena vāsavasya rājño mahānagaraṃ tena saṃprasthitau |<br>
<a class="vai59" id="152.020"></a> tasya ca rājño devatayā ārocitam |<br>
yau etau dvau māṇavakau āgacchataḥ sumatiśca matiśca, anayordvayoḥ sumateretatpradānaṃ dada |<br>
<a class="vai59" id="152.021"></a> yadevaṃ dvau māṇakakau āgacchataḥ sumitaśca matiśca, anayordvayoḥ sumateretatpradānaṃ dada |<br>
yadevaṃ mahārāja tvayā dvādaśa varṣāṇi yajña iṣṭaḥ, asmāt puṇyaphalānmahattama­padasya sumatermāṇavakasya mahāpradānaṃ dāsyasi |<br>
<a class="vai59" id="152.023"></a> sa rājā saṃlakṣayati—nūnametau mahātmānau yeṣāmāmarthāya devatā apyārocayanti |<br>
<a class="vai59" id="152.024"></a> yato ’sau rājā paśyati māṇavakau dūrata evāgacchantau agrasanamībhiruhyavasthitau |<br>
<a class="vai59" id="152.025"></a> yato rājā vāsavastyau sumatiṃ māṇavaṃ pṛcchati—bhavān sumati? tenoktam—aham |<br>
<a class="vai59" id="152.028"></a> yato rājā vāsavaḥ sumatiṃ māṇavamagrāsane bhojayitvā pañca pradānāni prayacchati |<br>
<a class="vai59" id="152.029"></a> sumatirmāṇavaścatvāri mahāpradānāni gṛhṇāti daṇḍakamaṇḍaluprabhṛtīni, ekaṃ kanyāpradānaṃ na pratigṛhṇāti |<br>
<a class="vai59" id="152.030"></a> sa kathayati—ahaṃ brahmacārī |<br>
yataḥ sā kanyā sumatiṃ māṇavaṃ prāsādikamabhirūpaṃ dṛṣṭvā lubdhā snehotpannā, taṃ sumatiṃ māṇavamevamāha—pratigṛhṇa māṃ brāhmaṇa |<br>
<a class="vai59" id="152.032"></a> sa kathayati—na śakyaṃ pratigṛhītum |<br>
yataḥ sā kanyā rājñā pradānabuddhyā parityaktā <a class="vai59" id="153.000"></a>na punargṛhītā, sumatināpi māṇavenāpratigṛhyamāṇā rājño dīpasya dīpāvatīṃ nagarīṃ gatā |<br>
<a class="vai59" id="153.002"></a> sā tatra gatvā tadātmīyamalaṃkāraṃ śarīrādavatārya mālākārāyānuprayacchati—asyālaṃ­kārasya mūlyaṃ me pratidivasaṃ devasyārthe nīlotpalāni dadasva |<br>
<a class="vai59" id="153.003"></a> sā tenopakrameṇa tadalaṃkārikaṃ suvarṇaṃ datvā devaśuśraūṣikā saṃvṛttā |<br>
<a class="vai59" id="153.004"></a> sa ca māṇavakaḥ sumatistāni catvāri mahāpradānāni gṛhya upādhyāyasakāśaṃ gataḥ |<br>
<a class="vai59" id="153.005"></a> gatvā copādhyāyāya tāni catvāri mahāpradānānyanuprayacchati |<br>
<a class="vai59" id="153.006"></a> tebhyaścopādhyāyastrīṇi pratigṛhṇāti, kārṣāpaṇānāṃ tu pañca śatāni tasyaiva sumaterdadāti |<br>
sa ca sumatistasyāmeva rātrau daśa svapnānadrākṣīt—mahā­samudraṃ pibāmi, vaihāyasena gacchāmi, imau candrādityau evaṃmaharddhikau evaṃmahānubhāvau pāṇinā āmārṣṭi parimārṣṭi, rājño rathe yojayāmi ṛṣīn, śvetān hastinaḥ, haṃsān, siṃhān, mahāśailaṃ parvatāniti |<br>
<a class="vai59" id="153.009"></a> sa tān dṛṣṭvā pratibuddhaḥ |<br>
<a class="vai59" id="153.010"></a> prati­buddhas­yaitadabhavat—ka eṣāṃ svapnānāṃ mama vyākaraṇaṃ kariṣyati? tatra pañcābhijña ṛṣir nātidūre prativasati |<br>
<a class="vai59" id="153.011"></a> atha sumatirmāṇavaḥ saṃśayanirṇayanārtham ṛṣeḥ sakāśaṃ gataḥ |<br>
<a class="vai59" id="153.012"></a> sumatistasya ṛṣeḥ pratisaṃmodanaṃ kṛtvā svapnānākhyāyāha—kuruṣva me eṣāṃ svapnānāṃ nirṇayam |<br>
<a class="vai59" id="153.013"></a> sa ṛṣirāha—nāhameṣāṃ svapnānāṃ vyākaraṇaṃ kariṣyāmi |<br>
gaccha dīpāvatīṃ rājadhānīm |<br>
tatra dīpena rājñā dīpaṃkaro nāma samyaksambuddhaḥ sābhisaṃskāreṇa nagarapraveśenopanimantritaḥ |<br>
<a class="vai59" id="153.014"></a> sa eṣāṃ svapnānāṃ vyākaraṇaṃ kariṣyati |<br>
<a class="vai59" id="153.015"></a> atha vāsavo rājā tasya dīpasya rājñaḥ pratiśrutya aśītyamātya­sahas­ra­pari­vṛto dīpāvatīṃ rājadhānīmanuprāptaḥ |<br>
<a class="vai59" id="153.016"></a> tena ca dīpena rājñā saptamāddivasāddīpaṃ­karasya samyaksambuddhasya sābhisaṃskāreṇa nagarapraveśaṃ kariṣyāmīti sarvaviṣayādhiṣṭhānāñca sarvapuṣpāṇāṃ saṃgrahaṃ kartumārabdhaḥ |<br>
<a class="vai59" id="153.018"></a> tatra ca yasmin divase rājñā dīpena tasya dīpaṃkarasya samyaksambuddhasya sābhisaṃskāreṇa nagarapraveśa ārabdhaḥ kartum, tasminneva divase sumatirapi tatraivāgataḥ |<br>
<a class="vai59" id="153.020"></a> tatra rājñā sarvapuṣpāṇāṃ saṃgrahaḥ kāritaḥ |<br>
sā ca devopasthāyikā dārikā mālākārasakāśaṃ gatā—prayaccha me nīlotpalāni, devārcanaṃ kariṣyāmīti |<br>
<a class="vai59" id="153.022"></a> mālākāra āha—adya rājñā sarvapuṣpāṇi gṛhītāni dīpaṃ­karana­garapraveśasyārthe |<br>
sā kathayati—gacchata, punarapi tatra puṣkiriṇyām yadi matpuṇyair nīlotpalapadmamanuddhṛtamāsādyeta |<br>
<a class="vai59" id="153.023"></a> tatra puṣkiriṇyāṃ sumateḥ puṇyānubhāvāt sapta nīlapadmāni prādurbhūtāni |<br>
<a class="vai59" id="153.024"></a> yataḥ sa mālākāro gataḥ, sa tāni paśyati |<br>
<a class="vai59" id="153.025"></a> dṛṣṭvā ca dārikayā mālākārasyoktam—uddharaitāni padmāni |<br>
mālākāraḥ kathayati—nāhamuddhariṣyāmi |<br>
<a class="vai59" id="153.026"></a> rājakulānmamopālambho bhaviṣyati |<br>
yataḥ sā kathayati—na |<br>
<a class="vai59" id="153.027"></a> tvayā sarvapuṣpāṇyuddhṛtya rājñaḥ pūrvaṃ dattānyeva |<br>
mālākāra āha—datāni |<br>
yataḥ sā dārikā kathayati—madīyaiḥ puṇyairetāni prādurbhūtāni, prayacchoddhṛtāni mama |<br>
<a class="vai59" id="153.028"></a> mālākāraḥ kathayati—kathametāni praveśakāni bhaviṣyantyasaṃviditaṃ rājakulasya? dārikā āha—uddharatu bhavān |<br>
<a class="vai59" id="153.030"></a> ahamudakakumbhe prakṣiptaṃ praveśayiṣyāmi |<br>
tena mālākāreṇaivaṃ śrutvā tasyā dārikayāstānyuddhṛtya anupradattāni |<br>
<a class="vai59" id="153.031"></a> sā tāni gṛhītvā udakakumbhe prakṣipya tatkumbhamudakasya pūrayitvā adhiṣṭhānaṃ gatā prasthitā |<br>
<a class="vai59" id="153.032"></a> sa ca sumatistatsthānamanusamprāptaḥ |<br>
tasyaitadabhavat—kathamahaṃ buddhaṃ bhagavantam <a class="vai59" id="154.000"></a>dṛṣṭvā na pūjayāmi? sa mālākāragṛhāṇyanvāhiṇḍati sarvapuṣpānveṣaṇaparaḥ, na ca kiṃcidekapuṣpamāsādayati |<br>
<a class="vai59" id="154.002"></a> paścādbāhyenādhiṣṭhānānnirgamya ārāmeṇārāmaṃ puṣpāṇi paryeṣamāṇaḥ paryaṭati, na caikapuṣpamāsādayati |<br>
<a class="vai59" id="154.003"></a> atha paryaṭamānastadudyānaṃ saṃprāptaḥ |<br>
sā ca dārikā tasmādudyānāt tasya sumatermāṇavasyābhimukhamā­gatā |<br>
<a class="vai59" id="154.004"></a> yataḥ puṇyānubhāvena tāni nīlapadmāni tasmādudakakumbhādabhyud­gatāni |<br>
<a class="vai59" id="154.005"></a> yatastāni sumatirdṛṣṭvā tasyā dārikāyāḥ kathayati—prayaccha mamaitāni padmāni |<br>
<a class="vai59" id="154.006"></a> matsakāśādeṣāṃ niṣkrayaṃ pañcakārṣāpaṇaśataṃ gṛhāṇa |<br>
sā dārikā tasya sumateḥ kathayati—tadā necchasi māṃ pratigṛhītum |<br>
<a class="vai59" id="154.007"></a> idānīṃ māṃ padmāni yācase |<br>
nāhaṃ dāsyāmi |<br>
<a class="vai59" id="154.008"></a> evamuktvā taṃ sumatiṃ māṇavamuvāca—kimebhiḥ kariṣyasi? sumatirāha—buddhaṃ bhagavantamarcayiṣyāmi |<br>
<a class="vai59" id="154.009"></a> paścāddārikā kathayati—kiṃ mama kārṣāpaṇaiḥ kṛtyam? evamahaṃ buddhāya dāsye, yadi tvameṣāṃ padmānāṃ pradānaphalena mamāpi jātyāṃ jātyāṃ patnīmicchasi, asya dānasya pradānakāle yadyevaṃ praṇidhānaṃ karoṣi—jātyāṃ jātyāṃ mama bhāryā syāditi |<br>
<a class="vai59" id="154.011"></a> sumatirāha—vayaṃ dānābhiratāḥ svagarbharūpaparityāgaṃ svamāṃsaparityāgaṃ ca kurmaḥ |<br>
<a class="vai59" id="154.012"></a> tataḥ sā dārikā sumateḥ kathayati—tvamevaṃ praṇidhānaṃ kuru, paścādyenābhyarthīyase, tasya māmanuprayacchethāḥ |<br>
<a class="vai59" id="154.013"></a> evamukte tayā dārikayā tasya sumateḥ pañca padmānyanupradattāni, ātmanā dve gṛhīte |<br>
<a class="vai59" id="154.014"></a> gāthāṃ ca bhāṣate—<a class="vai59" id="154.015"></a> praṇidhām yatra kuryāstvaṃ buddhamāsādya nāyakam |<br>
<a class="vai59" id="154.016"></a> tatra te ’haṃ bhavet patnī nityaṃ sahadharmacāriṇī (2)|<br>
<a class="vai59" id="154.017"></a> tena rājñā tatra sarvamapagata­pāṣāṇa­śarkarakapālaṃ kāritamucchritadhvajapatākātoraṇamāmuktapaṭṭadāmaṃ gandhodakacūrṇapariṣiktam |<br>
<a class="vai59" id="154.018"></a> nagaradvārādārabhya yāvacca vihāro yāvacca nagara­metadanta­rama­pagata­pāṣāṇa­śarkarakapālaṃ kāritamucchritadhvajapatākatoraṇamāmuktapaṭṭadāma gandhodakacūrṇapariṣiktam |<br>
<a class="vai59" id="154.020"></a> sa ca rājā śataśalākaṃ chatraṃ gṛhītvā dīpaṃkarasya samyaksambuddhasya pratyudgataḥ |<br>
<a class="vai59" id="154.021"></a> evamevāmātyāḥ |<br>
evameva vāsavo rājā amātyaiḥ saha pratyudgataḥ |<br>
dīpo rājā bhagavato buddhasya pādayor nipatya vijñāpayati—bhagavan, adhiṣṭhānaṃ praviśa |<br>
<a class="vai59" id="154.022"></a> yataḥ sa bhagavān bhikṣusaṃghapuraskṛto ’dhiṣṭhānapraveśābhimukhaḥ saṃprasthitaḥ |<br>
<a class="vai59" id="154.023"></a> sa ca rājā dīpaḥ śataśalākaṃ chatraṃ dīpaṃkarasya samyaksambuddhasya dhārayati |<br>
<a class="vai59" id="154.024"></a> tathaivāmātyāḥ, vāsavo rājā amātyasahāyaḥ |<br>
bhagavatā ṛddhyā tathā adhiṣṭhitam yathā ekaikaḥ saṃlakṣayati—ahaṃ bhagavataśchatraṃ dhārayāmīti |<br>
<a class="vai59" id="154.025"></a> atha bhagavāṃstathāvidhayā śobhayā janamadhyamanuprāptaḥ |<br>
<a class="vai59" id="154.026"></a> tatra bhagavatā sābhisaṃskāra indrakīle pādo vyavasthāpitaḥ |<br>
<a class="vai59" id="154.027"></a> yadaiva bhagavatā indrakīle pādo vyavathāpitaḥ, tadaiva samanantarakālaṃ pṛthivī ṣaḍvikāraṃ prakampitā—calitā pracalitā saṃpracalitā, vedhitā pravedhitā saṃpravethitā |<br>
<a class="vai59" id="154.028"></a> dharmatā ca buddhānāṃ bhagavatām yadendrakīle sābhisaṃskāreṇa pādau vyavasthāpayanti, citrāṇyāścaryaṇyadbhuta­dharmāḥ prādurbhavanti—unmattāḥ svacittaṃ pratilabhante, andhāścakṣūṃṣi pratilabhante, badhirāḥ śrotraśravaṇasamarthā bhavanti, mūkāḥ pravyāharaṇasamarthā bhavanti, paṅgavo gamanasamarthā bhavanti, mūḍhā garbhiṇīnāṃ strīṇāṃ garbhā anulomībhavanti, hiḍinigaḍabaddhānāṃ ca sattvānāṃ bandhanāni <a class="vai59" id="155.000"></a>śithilībhavanti, janmajanmavairānubaddhāstadanantaraṃ maitracittatāṃ pratilabhante, vatsā dāmāni cchittvā mātṛbhiḥ saṃgacchanti, krośanti, aśvā hreṣante, ṛṣabhā garjanti, śukasārikākokilajīvaṃ­jīvakā
madhuraṃ nikūjanti, aneritāni vāditrabhāṇḍāni madhuraśabdān niścārayanti, peḍākṛtā alaṃkārā madhuraśabdānniścaranti, unnatāḥ pṛthivīpradeśā avanamanti, avanatāśconnamanti, apagata­pāṣāṇa­śarkarakapālāstiṣṭhanti, antarikṣāddevatā
divyānyutpalāni kṣipanti, padmāni kumudāni puṇḍarīkānyagurucūrṇāni candanacūrṇāni tagaracūrṇāni tamālapatrāṇi divyāni mandāravāṇi puṣpāṇi kṣipanti, pūrvo digbhāga unnamati paścimo ’vanamati, paścima unnamati pūrvo ’vanamati, dikṣiṇa unnamatyuttaro ’vanamati, uttara unnamati dakṣiṇo ’vanamati, madhya unnamatyanto ’vanamati, anta unnamati madhyo ’vanamati |<br>
<a class="vai59" id="155.009"></a> tatra ca dīpāvatyāṃ rājadhānyāmanekāni prāṇiśatasahasrāṇi puṣpairdhūpairgandhaiśca kārāṃ kurvanti |<br>
<a class="vai59" id="155.010"></a> te ’pi ca sumatiśca dārikā ca yena dīpaṃkaraḥ samyaksam­buddhas­tenānugacchanti padmāni gṛhya |<br>
<a class="vai59" id="155.011"></a> te ca tatra mahājanakāyena pūjārthaṃ saṃparivṛtasya bhagavata upaśleṣaṃ na labhante |<br>
<a class="vai59" id="155.012"></a> bhagavān saṃlakṣayati—bahutaraṃ sumatirmāṇavo ’smānmahājanakāyāt puṇyaprasavaṃ kariṣyati iti |<br>
<a class="vai59" id="155.013"></a> matvā mahatīṃ tumulāṃ vātavṛṣṭimabhinirmiṇoti |<br>
<a class="vai59" id="155.014"></a> yatastena janakāyenāvakāśo dattaḥ |<br>
labdhāvakāśaśca sumatirmāṇavo bhagavantamasecanakadarśanaṃ dṛṣṭvā atīva prasādajātaḥ |<br>
<a class="vai59" id="155.015"></a> prasādajātena ca tāni pañca padmāni bhagavataḥ kṣiptāni |<br>
<a class="vai59" id="155.016"></a> tāni ca bhagavatā dīpaṃkareṇa samyaksambuddhena tathā adhiṣṭhitāni, yathā śakaṭīcakramātrāṇi vitānaṃ buddhvā vyavasthitāni |<br>
<a class="vai59" id="155.017"></a> gacchato ’nugacchanti, tiṣṭhato ’nutiṣṭhanti |<br>
<a class="vai59" id="155.018"></a> tathā dṛṣṭvā tayā dārikayā prasādajātayā dvau padmau bhagavataḥ kṣiptau |<br>
tau cāpi bhagavatā tathā adhiṣṭhitau yathā śakaṭīcakramātrau karṇasamīpe vitānaṃ baddhvā vyavasthitau |<br>
<a class="vai59" id="155.019"></a> tatra ca pradeśe tumulena vātavarṣeṇa kardamo jātaḥ |<br>
<a class="vai59" id="155.020"></a> paścāt sumatirmāṇavo buddhaṃ bhagavantaṃ sakardamaṃ pṛthivīpradeśamupagataḥ |<br>
<a class="vai59" id="155.021"></a> tasmin sakardame pṛthivīpradeśe jātaṃ saṃtīrya bhagavato bhagavataḥ purato gāthāṃ bhāṣate—<a class="vai59" id="155.022"></a> yadi buddho bhaviṣyāmi bodhāya buddhavodhana |<br>
<a class="vai59" id="155.023"></a> ākramiṣyasi me padbhyāṃ jaṭāṃ janmajarāntakām (3)|<br>
<a class="vai59" id="155.024"></a> tatastena dīpaṃkareṇa samyaksambuddhena samyaksambuddhena tasya sumatermāṇavasya jaṭāsu pādau vyavasthāpitau |<br>
<a class="vai59" id="155.025"></a> tasya ca sumateḥ pṛṣṭhato ’nubuddha eva matirmāṇavastiṣṭhati |<br>
tena kupitenābhihitaṃ bhagavato dīpaṃkarasya—paśya tāvadbhoḥ, anena dīpaṃkareṇa samyaksambuddhenāsya sumatermāṇavasya tiraścām yathā padbhyāṃ jaṭā avaṣṭabdhāḥ |<br>
<a class="vai59" id="155.027"></a> paścāt dīpaṃkareṇa samyaksambuddhena sumatirmāṇavo vyākṛtah—bhaviṣyasi tvaṃ nṛbhavādvimukto mukto vimurlokahitāya śāstā |<br>
<a class="vai59" id="155.030"></a> śākyātmajaḥ śākyamunīti nāṃnā trilokasāro jagataḥ pradīpaḥ (4)|<br>
yadā ca sa sumatirmāṇavo dīpaṃkareṇa samyaksambuddhena vyākṛtaḥ, tatsamakālameva vaihāyasaṃ saptatālānabhyudgataḥ |<br>
<a class="vai59" id="156.002"></a> tāścāsya jaṭāḥ śīrṇāḥ, anyāḥ praviśiṣṭatarā jaṭāḥ prādurbhūtāḥ |<br>
<a class="vai59" id="156.003"></a> sa vaihāyasastho mahatā janakāyena dṛṣṭaḥ |<br>
dṛṣṭvā ca praṇidhānaṃ kṛtam—yadā anenānuttaraj­ñāna­madhigataṃ tadāsya vayaṃ śrāvakā bhavema |<br>
<a class="vai59" id="156.004"></a> sāpi ca dārikā praṇidhānaṃ karoti—<a class="vai59" id="156.005"></a> praṇidhānam yatra kuryāstvaṃ buddhamāsādya nāyakam |<br>
<a class="vai59" id="156.006"></a> tatra te ’haṃ bhavetpatnī nityaṃ sahadharmacāriṇī (5)|<br>
<a class="vai59" id="156.007"></a> yadā bhavasi saṃbuddho loke jyeṣṭhavināyakaḥ |<br>
<a class="vai59" id="156.008"></a> śrāvikā te bhaviṣyāmi tasmin kāla upasthite (6)|<br>
<a class="vai59" id="156.009"></a> khagasthaṃ māṇavaṃ dṛṣṭvā sahasrāṇi śatāni ca |<br>
<a class="vai59" id="156.010"></a> śrāvakatvaṃ prārthayante sarve tatra hyanāgate (7)|<br>
<a class="vai59" id="156.011"></a> yadā bhavasi saṃbuddho loke jyeṣṭhavināyakaḥ |<br>
<a class="vai59" id="156.012"></a> śrāvakāste bhaviṣyāmastasmin kāle hyupasthite (8)|<br>
<a class="vai59" id="156.013"></a> yadā ca sumatirmāṇavo dīpaṃkareṇa samyaksambuddhena vyākṛtaḥ, tadāsya dīpena rājñā jaṭā gṛhītāḥ |<br>
<a class="vai59" id="156.014"></a> vāsavo rājā kathayati—mamaitā jaṭā anuprayaccha |<br>
tatastasya dīpena rājñā anupradattāḥ |<br>
<a class="vai59" id="156.015"></a> tena gṛhītvā gaṇitāh aśītirvālasahasrāṇi |<br>
tasya rājño ’mātyāḥ kathayanti—deva, asmākamekaikaṃ vālamanuprayaccha |<br>
<a class="vai59" id="156.016"></a> vayameṣāṃ caityāni kariṣyāmaḥ |<br>
tena rājñā teṣāṃ bhṛtyānāmekaiko vālo dattaḥ |<br>
<a class="vai59" id="156.017"></a> tairamātyaiḥ svake vijite gatvā caityāni pratiṣṭhāpitāni |<br>
yadā sumatirmāṇavo ’nuttarāyāṃ samyaksambuddhau vyākṛtaḥ, tadā dīpena rājñā vāsavena ca rājñā tairanekaiśca naigamajānapadaiḥ sarvopakaraṇaiḥ pravārito ’nāgataguṇāvekṣatayā |<br>
<a class="vai59" id="156.019"></a> tataḥ sa matirmāṇava ucyate—ahamanuttarasyāṃ samyaksambodhau vyākṛtah—tvayā kutra cittamutpāditam? sa kathayati—kṣato ’haṃ sumate māṇava |<br>
<a class="vai59" id="156.021"></a> sa kathayati—kathaṃ kṛtvā kṣato ’si? tataḥ sa kathayati—yadā tava dīpaṃkareṇa samyaksambuddhena padbhyāṃ jaṭā avaṣṭabdhāḥ, tadā kupitena vāg niścāritā—dīpaṃkareṇa samyaksambuddhena śrotriyasya jaṭā tiraścām yathā padbhyāmavaṣṭabdhāḥ |<br>
<a class="vai59" id="156.023"></a> yatastasya sumatiḥ kathayati—āgacchasva, buddhasya bhagavato ’ntike pravrajāvaḥ |<br>
<a class="vai59" id="156.024"></a> tatastau sumatirmatiśca dīpaṃkarasya samyaksambuddhasya pravacane pravrajitau |<br>
<a class="vai59" id="156.025"></a> sumatinā ca pravrajya trīpi piṭakānyadhītāni, dharmeṇa parṣat saṃgṛhītā |<br>
<a class="vai59" id="156.026"></a> sa ca sumatirmāṇavaścyutaḥ kālagatastuṣite devanikāye upapannaḥ |<br>
matirmāṇavaścyutaḥ kālagato narakeṣūpapannaḥ |<br>
|<br>
<a class="vai59" id="156.028"></a> bhagavānāha—yo ’sau vāsavo rājābhūt tena kālena tena samayena, sa rājā bimbisāraḥ |<br>
<a class="vai59" id="156.029"></a> yāni tānyaśītiramātyasahasrāṇi tena kālena tena samayena, tānyetarhyaśītirdeva­tā­sahas­rāṇi |<br>
<a class="vai59" id="156.030"></a> yo ’sau dīpāvatīyako janakāyaḥ, yāsau dārikā, eṣaiva sā yaśodharā |<br>
yo ’sau sumatiḥ, ahameva tasmin samaye bodhisattvacaryāyāṃ vartāmi |<br>
<a class="vai59" id="156.031"></a> yo ’sau matiḥ, eṣa eva sa dharmaruciḥ |<br>
etaddvitīye ’saṃkhyeye asya ca dharmarucermama ca darśanam yadahaṃ saṃdhāya kathayāmi—cirasya dharmaruce, sucirassya dharmaruce |<br>
|<br>
<a class="vai59" id="157.003"></a> tasmādapyārvāk tṛtīye ’saṃkhyeye krakucchando nāma samyaksambuddho loka utpanno vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān |<br>
<a class="vai59" id="157.005"></a> tasyāṃ ca rājadhānyāmanyataro mahāśreṣṭhī prativasati |<br>
tena ca sadṛśāt kulāt kalatramānītam |<br>
<a class="vai59" id="157.006"></a> sa ca kalatrasahāyaḥ krīḍati ramate paricārayati |<br>
tasya krīḍato ramamāṇasya paricārayataḥ putro jātaḥ |<br>
<a class="vai59" id="157.007"></a> sa ca gṛhapatiḥ śrāddhaḥ |<br>
tasya cārhan bhikṣuḥ kulāvavādako ’sti |<br>
sa ca gṛhapatistāṃ patnīmevamāha—jāto ’smākam ṛṇadharo dhanaharaḥ |<br>
<a class="vai59" id="157.008"></a> gacchāmyahamidānīṃ bhadre vaṇigdharmāṇāṃ deśāntaraṃ bhāṇḍamādāya |<br>
<a class="vai59" id="157.009"></a> sa ca vaṇiglokenāvṛto dūrataraṃ gato bhāṇḍamādāya |<br>
yato ’sya na bhūyaściramapyāgacchati |<br>
<a class="vai59" id="157.010"></a> sa ca dārakaḥ kālāntareṇa mahān saṃvṛtto ’bhirūpo darśanīyaḥ prāsādikaḥ |<br>
<a class="vai59" id="157.011"></a> tato ’sau mātaraṃ pṛcchati—amba, kimasmākaṃ kulārthāgataṃ karma? sā kathayati—vatsa, pitā tava āpaṇaṃ vāhayannāsīt |<br>
<a class="vai59" id="157.012"></a> tataḥ sa dāraka āpaṇamārabdho vāhayitum |<br>
sā ca mātā asya kleśairbādhyamānā cintayituṃ pravṛttā—ka upāyaḥ syāt yadahaṃ kleśān vinodayeyam, na ca me kaścijjānīyāt? tayā saṃ­cintyaivamadhyavasitam—evameva putrakāmahetostathā paricarāmi, yathā anenaiva me sārdhaṃ rogavinodakaṃ bhavati, naiva svajanasya śaṅkā bhaviṣyati |<br>
<a class="vai59" id="157.016"></a> tatastayā vṛddhayuvatī āhūya bhojayitvā dvis triḥ paścānnavena paṭenācchāditā |<br>
tasyāḥ sā vṛddhā kathayati—kena kāryeṇaiva mamānuprasādādinā upakrameṇānupravṛttiṃ karoṣi? sā tasyā vṛddhāyā viśvastā bhūtvā evamāha—amba, śṛṇu vijñāpyam |<br>
<a class="vai59" id="157.018"></a> kleśairatīva bādhye, priyatāṃ mamotpādya manuṣyānveṣaṇaṃ kuru, yo ’bhyantara eva syānna ca śaṅkanīyo janasya |<br>
<a class="vai59" id="157.019"></a> vṛddhā kathayati—neha gṛhe tathāvidho manuṣyaḥ saṃvidyate, nāpi praṇayavān kaścit praviśati, yo janasyāśaṅkanīyo bhavet |<br>
<a class="vai59" id="157.021"></a> katamaḥ sa manuṣyo bhaviṣyati yasyāhaṃ vakṣyāmi? tataḥ sā vaṇikpatnī tasyā vṛddhāyāḥ kathayati—yadyanyo manuṣya evaṃvidhopakramayukto nāsti, eṣa eva me putro bhavati, naiṣa lokasya śaṅkanīyo bhaviṣyati |<br>
<a class="vai59" id="157.023"></a> tasyāstayā vṛddhayā abhihitam—kathaṃ nu putreṇa sārdhaṃ ratikrīḍāṃ gamiṣyasi? yuktaṃ syādanyena manuṣyeṇa sārdhaṃ ratikrīḍāmanubhavitum |<br>
<a class="vai59" id="157.024"></a> tataḥ sā vaṇikpatnī kathayati—yadyanyo ’bhyantaro manuṣyo na saṃvidyate, bhavatu eṣa eva me putraḥ |<br>
<a class="vai59" id="157.025"></a> tayā vṛddhayā abhihitam—yathepsitaṃ kuru |<br>
<a class="vai59" id="157.026"></a> tataḥ sā vṛddhayuvatī tasya vaṇijaḥ putrasyaivāgamya pṛcchati—vatsa, taruṇo ’si rūpavāṃśca |<br>
<a class="vai59" id="157.027"></a> kiṃ pratiṣṭhito ’syārthena? tena tasyā abhihitam—kimetat? tataḥ sā vṛddhā kathayati—bhavānevamabhirūpaśca yuvā ca asmin vayasi taruṇayuvatyā sārdhaṃ śobhethāḥ krīḍan raman paricārayan |<br>
kimeva kāma­bhoga­parihīnastiṣṭhasi? vaṇigdārakastaṃ śrutvā lajjāvyapatrāpyasamlīnacetāstasyā vṛddhāyāstadvacanaṃ nādhivāsayati |<br>
<a class="vai59" id="157.030"></a> tataḥ sā vṛddhā evaṃ dvirapi trirapi tasya dārakasya kathayati—taruṇayuvatistavārthe kleśairbādhyate |<br>
<a class="vai59" id="157.031"></a> sa vaṇigdārako dvirapi trirapyucyamānastasyā vṛddhāyāḥ kathayati—amba, kiṃ tasyāstaruṇayuvatyāḥ saṃnimitte kiṃcidabhihitam? tatah <a class="vai59" id="158.000"></a>sā vṛddhā kathayati—uktaṃ tasyā mayā tannimittam |<br>
<a class="vai59" id="158.001"></a> tayā mama nimitte na pratijñātam |<br>
sā ca dārikā hīvyapatrāpyagṛhītā na kiṃcidvakṣyati |<br>
<a class="vai59" id="158.002"></a> na ca śarīramāvṛtaṃ kariṣyati |<br>
na tvayā tasyā vā anveṣaṇe yatnaḥ karaṇīyaḥ |<br>
<a class="vai59" id="158.003"></a> tatastena vaṇigdārakeṇa tasyā vṛddhāyā abhihitam—kutrāsmākaṃ saṃgataṃ bhaviṣyati? tayā abhihitam—madīye gṛhe |<br>
<a class="vai59" id="158.004"></a> tenoktam—kutrāvakāśe tava gṛham? tato ’sya tayā vṛddhayā gṛhaṃ vyapadiṣṭam |<br>
<a class="vai59" id="158.005"></a> sā ca vṛddhā tasyā vaṇikpatnyāḥ sakāśaṃ gatvā kathayati—icchāpitaḥ sa vo ’ yaṃ dārakaḥ |<br>
<a class="vai59" id="158.006"></a> sā kathayati—kutrāvakāśe saṃgataṃ bhaviṣyati? madīye gṛhe |<br>
<a class="vai59" id="158.007"></a> sa ca dārakaḥ kāryāṇi kṛtvā gataḥ |<br>
anupūrveṇa bhuktvā tasyā mātuḥ kathayati—gacchāmyaham |<br>
<a class="vai59" id="158.008"></a> vayasyagṛhe svapsye |<br>
tato ’sya mātrāpyanujñātam—gaccha |<br>
sa dārako labdhānujñastasyā vṛddhāyā gṛhaṃ gataḥ |<br>
<a class="vai59" id="158.009"></a> tasya dārakasya tasmin gṛhe gatasya ratikrīḍākālamāgamaya­mānasya tiṣṭhato niśikālamapratyabhijñātam |<br>
<a class="vai59" id="158.010"></a> rūpe kāle sā mātā asya vaṇigdārakasya tasminneva gṛhe ratikrīḍāmanubhavanārthaṃ tatraiva gatā |<br>
<a class="vai59" id="158.011"></a> gatvā ca tasmin gṛhe vikālamavyaktiṃ vibhāvyamāne rūpākṛtau nirgūḍhenopacārakrameṇa ratikrīḍāṃ putreṇa sārdhamanubhavituṃ pravṛttā pāpakenāsaddharmeṇa |<br>
<a class="vai59" id="158.013"></a> sā ca parikṣīṇāyāṃ rātrau anubhūtaratikrīḍā satamondhakāre kālāyāmeva rajan­yāmavibhāvya­māna­rūpākṛtau svagṛhaṃ gacchati |<br>
<a class="vai59" id="158.014"></a> sa cāpi vaṇigdārako ratikrīḍāmanubhūya prabhātāyāṃ rajanyāṃ bhāṇḍāvāriṃ gatvā kuṭumbakāryāṇi karoti |<br>
<a class="vai59" id="158.015"></a> evaṃ dvirapi trirapi |<br>
tatra vṛddhāyā gṛhe ratikrīḍāmanubhavaṃśca cirakālamevaṃ vartamānena ratikrīḍākrameṇa tasya dārakasya sā mātā cintayituṃ pravṛttā—kiyat­kālamabyadgṛhamahamevamavibhāvya­māna­rūpā ratikrīḍāmanubhaviṣyāmi? yannvahamasyaitat ratikrīḍākramaṃ tathāvidhaṃ krameṇa saṃvedayeyam, yathā ihaiva gṛhe ratikrīḍā bhavet |<br>
<a class="vai59" id="158.019"></a> iti saṃcintya tatraiva vṛddhāgṛhe gatvā ratikrīḍāṃ putreṇa sārdhamanubhūya rajanyāḥ kṣaye satamondhakārakāle tasya dārakasyoparimaṃ prāvaraṇaṃ nivasyātmanīyāṃ ca śirottarapaṭṭikāṃ tyaktvā svagṛhaṃ gatā |<br>
<a class="vai59" id="158.021"></a> sa ca dārakaḥ prabhāakāle tāṃ paṭṭikāṃ śirasi mañcasyāvatiṣṭhantīṃ saṃpaśyati |<br>
<a class="vai59" id="158.022"></a> ātmīyāmevo­pariprāvaraṇapotrīmalabha­mānas­tatraiva tāṃ paṭṭikāṃ saṃlakṣya tyaktvā bhāṇḍāvārīṃ gatvā yugalamanyaṃ prāvṛtya svagṛhaṃ gataḥ |<br>
<a class="vai59" id="158.023"></a> tatra ca gataḥ saṃpaśyati tamevātmīyaṃ pravaraṇaṃ tasyā mātuḥ śirasi prāvṛtam |<br>
<a class="vai59" id="158.024"></a> dṛṣṭvā ca tāṃ mātaraṃ pṛcchati—amba, kuto ’yaṃ śirasi prāvaraṇo ’bhyāgatah? yatastayā abhihitam—adyāpyahaṃ tavāmbā? evaṃ cirakālaṃ tava mayā sārdhaṃ kāmān paribhuñjato ’dyāpyahaṃ tava saivāmbā? yataḥ sa vaṇigdārakastathāvidhaṃ mātṛvacanamupaśrutya saṃmūḍho vihvalacetā bhūmau nipatitaḥ |<br>
<a class="vai59" id="158.027"></a> tatastayā sa mātrā ghaṭajala­pari­ṣekeṇāvasiktaḥ |<br>
sa jalapariṣekāvasikto dārakaścireṇa kālena pratyāgataprāṇastayā mātrā samāśvāsyate—kimevaṃ khedamupāgatastvam? asmadīyaṃ vacanamupaśrutya dhīramanā bhavasva |<br>
<a class="vai59" id="158.029"></a> na te viṣādaḥ karaṇīyaḥ |<br>
sa dārakastasyāḥ kathayati—kathamahaṃ khedaṃ na kariṣyāmi saṃmohaṃ vā, yena mayā evaṃvidhaṃ pāpakaṃ karma kṛtam? tataḥ sa tayābhihitah—na te manaḥśūkaṃsdminnarthe utpādayitavyam |<br>
<a class="vai59" id="158.031"></a> panthāsamo mātṛgrāmaḥ |<br>
yenaivaṃ hi yathā pitā gacchati, putro ’pi tenaiva gacchati |<br>
<a class="vai59" id="158.032"></a> na cāsau panthā putrasyānugacchato doṣakārako <a class="vai59" id="159.000"></a>bhavati, evameva mātṛgrāmaḥ |<br>
<a class="vai59" id="159.001"></a> tīryasamo ’pi ca mātṛgrāmaḥ |<br>
yatraiva hi tīrye pitā snāti, putro ’pi tasmin snāti, na ca tīryaṃ putrasya snāyato doṣakārakaṃ bhavati |<br>
<a class="vai59" id="159.002"></a> evameva mātṛgrāmaḥ |<br>
api ca pratyanteṣu janapadeṣu dharmataivaiṣā yasyāmeva pitā asaddharmeṇābhigacchati, tāmeva putro ’pyadhigacchati |<br>
<a class="vai59" id="159.004"></a> evamasau vaṇigdārako mātrā bahu­vidhairanunayavacanair­vinī­taśokastayā mātrā tasmin pātake ’saddharme punaḥ punaratīva saṃjātarāgaḥ pravṛttaḥ |<br>
<a class="vai59" id="159.005"></a> tena ca śreṣṭhinā gṛhe lekhyo ’nupreṣitaḥ |<br>
bhadre, dhīrorjitamahotsāhā bhavasva |<br>
<a class="vai59" id="159.006"></a> ahamapi lekhānupadamevāgamiṣye |<br>
sā vaṇikpatnī tathāvidhaṃ lekhārthaṃ śrutvā vaimanasyajātā cintayituṃ pravṛttā—mahāntaṃ kālaṃ mama tasyāgamanamudīkṣamāṇāyāḥ |<br>
<a class="vai59" id="159.007"></a> tadā nāgataḥ |<br>
<a class="vai59" id="159.008"></a> idānīṃ mayā evaṃvidhenopakrameṇa putraṃ ca paricaritvā sa cāgamiṣyati |<br>
ka upāyaḥ syāt yadahaṃ tamihāsamprāptameva jīvitāt vyaparopayeyam? iti saṃcintya taṃ putramāhūya kathayati—pitrā te lekhyo ’nupreṣitah āgamiṣyatīti |<br>
<a class="vai59" id="159.010"></a> jājase ’smābhiridānīṃ kiṃ karaṇīyamiti? gacchasva, pitaramasamprāptameva ghātaya |<br>
<a class="vai59" id="159.011"></a> sa kathayati—kathamahaṃ pitaraṃ ghātayiṣye? yadā asau na prasahate pitṛvadhaṃ kartum, tadā tayā mātrā bhūyo ’nuvṛttivacanairabhihitah—tasyānuvṛttivacanairucya­mānasya kāmeṣu saṃraktasyādhyavasāyo jātaḥ pitṛvadhaṃ prati |<br>
<a class="vai59" id="159.013"></a> kāmān khalu pratisevato na hi kiṃcit pāpakaṃ karmākaraṇīyamiti vadāmi |<br>
<a class="vai59" id="159.014"></a> tatastenoktam—kenopāyena ghātayāmi? tayā abhihitam—ahamevopāyaṃ saṃvidhāsye |<br>
<a class="vai59" id="159.015"></a> ityuktvā viṣamādāya samitāyāṃ miśrayitvā maṇḍilakān paktvā anye ’pi ca nirviṣāḥ paktāḥ |<br>
<a class="vai59" id="159.016"></a> yatastaṃ dārakamāhūya kathayati—gacchasva |<br>
<a class="vai59" id="159.017"></a> amī saviṣā maṇḍilakā nirviṣāśca |<br>
gṛhya pitṛsakāśaṃ gatvā ca tasya viśvastasyaikatra bhuñjata etān saviṣān maṇḍilakān prayacchasva, ātmanā ca nirviṣān bhakṣaya |<br>
<a class="vai59" id="159.018"></a> tataḥ sa dārakastena lekhavāhikamanuṣyeṇa sārdhaṃ tān maṇḍilakān gṛhya gataḥ pitṛsakāśam |<br>
<a class="vai59" id="159.019"></a> āgamya pitā asya atīva taṃ putraṃ dṛṣṭvā abhirūpaprāsādikaṃ maheśākhyaṃ prāmodyaṃ prāptaḥ |<br>
<a class="vai59" id="159.020"></a> sahyāsahyaṃ pṛṣṭvā teṣāṃ teṣāṃ vaṇijāmākhyāti—ayaṃ bhavanto ’smākaṃ putraḥ |<br>
<a class="vai59" id="159.021"></a> yadā tena dārakeṇa saṃlakṣitaṃ sarvatra ahamanena pitrā pratisaṃvedita iti, tatastaṃ pitaramāha—tāta, ambayā maṇḍilakāḥ praheṇakamanupreṣitam |<br>
<a class="vai59" id="159.023"></a> tattātaḥ paribhuñjatu |<br>
paścāttena pitrā sārdhamekaphalāyāṃ bhuñjatā tasya pituḥ saviṣā maṇḍilakā dattāḥ, ātmanā nirviṣāḥ prabhakṣitāḥ |<br>
<a class="vai59" id="159.024"></a> yato ’sya pitā tān saviṣān maṇḍilakān bhakṣayitvā bhṛtaḥ |<br>
<a class="vai59" id="159.025"></a> tasya ca pituḥ kāladharmaṇā yuktasya ca dārako na kenacit pāpakaṃ karma kurvāṇo ’bhiśaṅkito vā pratisaṃvedito vā |<br>
<a class="vai59" id="159.026"></a> paścāttairiṣṭasnigdhasuhṛdbhirvaṇigbhiḥ śocayitvā yattattu kiṃcittasya vaṇijo bhaṇḍamāsīddhiraṇyasuvarṇaṃ vā, tattasya dārakasya dattam |<br>
<a class="vai59" id="159.028"></a> sa dārakastaṃ bhāṇḍaṃ hiraṇyasuvarṇaṃ paitṛkaṃ gṛhya svagṛhamanuprāptaḥ |<br>
<a class="vai59" id="159.029"></a> tasya ca gatasya svagṛhaṃ sā mātā pracchannāsaddharmeṇa taṃ putraṃ paricaramāṇā ratiṃ nādhigacchati, anabhiratarūpā ca taṃ putraṃ vadati—kiyatkālaṃ vayamevaṃ pracchannena krameṇa ratikrīḍāmanubhaviṣyāmah? yannu vayamasmāddeśādanyade­śāntaraṃ gatvā prakāśakrameṇa niḥśaṅkā bhūtvā jāyāpatīti vikhyātadharmāṇaḥ sukhaṃ prativasema |<br>
<a class="vai59" id="159.032"></a> tatastau gṛhaṃ tyaktvā <a class="vai59" id="160.000"></a>mitras­vajanasambandhivargānapahāya purāṇadāsīdā­sakar­makarāṃ­styaktvā yāvadarthajātaṃ hiraṇyasuvarṇaṃ ca gṛhya anyaviṣayāntaraṃ gatau |<br>
<a class="vai59" id="160.002"></a> tatra gatvā janapadeṣu vikhyāpayamānau jāyāpatikamiti ratikrīḍāmanubhavamānau vyavasthitau |<br>
<a class="vai59" id="160.003"></a> yāvadarhan bhikṣuḥ kenacit kālāntareṇa janapadacārikāṃ caraṃs tamadhiṣṭhānamanuprāptaḥ |<br>
<a class="vai59" id="160.004"></a> tena tatra piṇḍapātamanvāhiṇḍatā vīthyāṃ niṣadya ayaṃ vaṇigdharmaṇā saṃvyavahāramāṇaḥ sa dārako dṛṣṭaḥ |<br>
<a class="vai59" id="160.005"></a> dṛṣṭvā cārogyayitvā cābhibhāṣyoktah—mātuste kuśalam? sa ca dārakastamarhantaṃ tathā abhivadamānamupaśrutya saṃbhinnacetāḥ svena duścaritena karmaṇā śaṅkitamanāścintayituṃ pravṛttaḥ |<br>
<a class="vai59" id="160.007"></a> sa vicintya mātṛsakāśaṃ gatvā saṃ­vedayati—yatirabhyāgataḥ, yo ’sau asmadgṛhamupasaṃkrāmati, eṣa sa ihādhiṣṭhāne pratisaṃvedayiṣyati eṣā asya dārakasya māteti |<br>
<a class="vai59" id="160.009"></a> vayaṃ cehaṃ jāyāpatikamiti khyātau |<br>
kathameṣa śakyaṃ ghātayitum? tatastayoḥ saṃcintya taṃ gṛhamenamupanimantrayitvā bhuñjānaṃ ghātayāmaḥ |<br>
<a class="vai59" id="160.010"></a> tatastayorevaṃ saṃcintya so ’rhan bhikṣu­rantargṛhamupani­mantra­yitvā bhojayitumārabdhaḥ |<br>
<a class="vai59" id="160.011"></a> sa dārako gūḍhaśastro bhūtvā arhantaṃ bhojayituṃ mātrā saha nirjanaṃ gṛhaṃ kṛtvā sa cārhadbhikṣubhuktvā tasmādgṛhādviśrabdhacārakrameṇa pratinirgataḥ |<br>
<a class="vai59" id="160.013"></a> tatastena jīvitād vyaparopayati |<br>
<a class="vai59" id="160.014"></a> kāmāśca lavaṇodakasadṛśāḥ |<br>
yathā yathā sevyanti, tathā tathā tṛṣṇā vṛddhimupayāti |<br>
<a class="vai59" id="160.015"></a> tasya dārakasya sā mātā taṃ putrama­saddharmeṇānuvartamānā tasminnevādhiṣṭhāne śreṣṭhiputreṇa sārdhaṃ pracchannakāmā asaddharmeṣu saktacittā jātā |<br>
<a class="vai59" id="160.016"></a> tasya dārakasya tathāvidha upakramaḥ pratisaṃviditaḥ |<br>
<a class="vai59" id="160.017"></a> tasya dārakasya tathāvidha upakramaḥ pratisaṃviditaḥ |<br>
tatastena tasya māturuktam—amba nivartasvedṛśāddoṣāt |<br>
<a class="vai59" id="160.018"></a> sā ca tasmiñ śreṣṭhiputre saṃraktacittā dvirapi trirapyucyamānā na nirvartate |<br>
tatastena niṣkoṣamāsiṃ kṛtvā sā mātā jīvitādvyaparopitā |<br>
<a class="vai59" id="160.019"></a> yadā tasya trīṇyānantaryāṇi paripūrṇāni, tadā deva­tābhirjanapadeṣvārocitam—pāpa eṣa pitṛghātako ’rhaddhātako mātṛghātakaśca |<br>
<a class="vai59" id="160.021"></a> trīṇyanenānantaryāṇi narakakarmasaṃvartanīyāni karmāṇi kṛtānyupacitāni |<br>
tatastenādhiṣṭhānajanena tacchrutvā tadadhiṣṭhānānnirvāsitaḥ |<br>
<a class="vai59" id="160.022"></a> sa yadā nirvāsitastasmādadhiṣṭhānāt tadā cintayituṃ pravṛttah—asti cāsya buddhaśāsane kaścidevānunayah? evaṃ manasi kṛtam—gacchāmi, idānīṃ pravrajāmīti |<br>
<a class="vai59" id="160.024"></a> sa ca vihāraṃ gatvā bhikṣusakāśamupasaṃkramya evaṃ kathayati—ārya, pravrajeyam |<br>
<a class="vai59" id="160.025"></a> tatastena bhikṣuṇā uktam—mā tāvat pitṛghātako ’si? tena bhikṣurabhihitah—asti mayā ghātitaḥ pitā |<br>
<a class="vai59" id="160.026"></a> tataḥ punaḥ pṛṣṭah—mā tāvanmātṛghātako ’si? tenoktam—ārya, ghātitā mayā mātā |<br>
<a class="vai59" id="160.027"></a> sa bhūyaḥ pṛṣṭah—mā tāvadarhadvadhaste kṛtah? tataḥ sa kathayati—arhannapi ghātitaḥ |<br>
<a class="vai59" id="160.028"></a> tatastena bhikṣuṇā abhihitah—ekaikena eṣāṃ karmāṇāmācaraṇānna pravrajyārho bhavasi, prāgeva samastānām |<br>
<a class="vai59" id="160.029"></a> gaccha vatsa, nāhaṃ pravrājayiṣye |<br>
<a class="vai59" id="160.030"></a> tataḥ sa puruṣo ’nyasya bhikṣoḥ sakāśamupasaṃkramya kathayati—ārya pravrajeyam |<br>
<a class="vai59" id="160.031"></a> tatastenāpi bhikṣuṇā anupūrveṇa pṛṣṭvā pratyākhyātaḥ |<br>
tataḥ paścādanyasya bhikṣoḥ sakāśaṃ gataḥ |<br>
<a class="vai59" id="160.032"></a> tamapi tathaiva pravrajyāmāyācate |<br>
tenāpi tathā anupūrvakrameṇa pṛṣṭvā pratyākhyātaḥ |<br>
sa yadā <a class="vai59" id="161.000"></a>dvirapi trirapi pravrajyāmāyācamāno ’pi bhikṣubhir na pravrājitaḥ, tadā amarṣajātaścintayituṃ pravṛttah—yā api sarvasādhāraṇā pravrajyā, tāmahamapyāyācanna labhāmi |<br>
<a class="vai59" id="161.002"></a> tatastena tasmin vihāre śayitānāṃ bhikṣūṇāmagnirdattaḥ |<br>
<a class="vai59" id="161.003"></a> tasmin vihāre ’gniṃ datvā anyatra vihāraṃ gataḥ |<br>
tatrāpi gatvā bhikṣūṇāmupasaṃkramya pravrajyāmāyācate |<br>
<a class="vai59" id="161.004"></a> tairapi tathaivānupūrveṇa pṛṣṭvā pratyākhyātaḥ |<br>
tatrāpi tena tathaiva pratihatacetasā agnirdattaḥ |<br>
<a class="vai59" id="161.005"></a> tatrāpi vihāre bahavo bhikṣavaḥ śaikṣāśaikṣāśca dagdhāḥ |<br>
<a class="vai59" id="161.006"></a> evaṃ tasyānekān vihārān dahataḥ sarvatra śabdo visṛtah—evaṃ­vidhaścaivaṃ­vidhaśca pāpakarmakārī puruṣo bhikṣubhyaḥ pravrajyāmalabhan vihārān bhikṣūṃśca dahatīti |<br>
<a class="vai59" id="161.007"></a> sa ca puruṣo ’nyavihāraṃ prasthitaḥ |<br>
<a class="vai59" id="161.008"></a> tatra ca vihāre bodhisattvajātīyo bhikṣuḥ prativasati tṛpitaḥ |<br>
tena śrutaṃ sa evaṃ duṣkarakarmakārī puruṣa ihāgacchatīti |<br>
<a class="vai59" id="161.009"></a> yataḥ sa bhikṣustasya puruṣasyāsamprāptasyaiva tasmin vihāre pratyudgataḥ |<br>
<a class="vai59" id="161.010"></a> sa taṃ puruṣaṃ sametya kathayati—bhadramukha, kimetat? yato ’sya puruṣeṇoktam—ārya, pravrajyāṃ na labhāmi |<br>
<a class="vai59" id="161.011"></a> tatastena bhikṣuṇām uktam—āgaccha vatsa, ahaṃ te pravrājayāmīti |<br>
<a class="vai59" id="161.012"></a> paścāt tena bhikṣuṇā tasya puruṣasya śiro muṇḍāpayitvā kāṣāyāṇi vastrāṇi dattāni |<br>
<a class="vai59" id="161.013"></a> paścāt sa puruṣaḥ kathayati—ārya, śikṣāpadāni me ’nuprayaccha |<br>
tatastena bhikṣuṇā uktah—kiṃ te śikṣāpadaiḥ prayojanam? evaṃ sarvakālaṃ vadasva—namo buddhāya, namo dharmāya, namaḥ saṃghāyeti |<br>
<a class="vai59" id="161.015"></a> paścāt sa bhikṣustasya puruṣasya dharmadeśanāmārabdhaḥ kartum—tvamevaṃ­vidhaścaivaṃ­vidhaśca pāpakarmakārī sattvo yadi kadācidbuddhaśabdaṃ śṛṇoṣi, smṛtiṃ pratilabhethāḥ |<br>
<a class="vai59" id="161.016"></a> athāsau tripiṭo bhikṣuścyutaḥ kālagato deveṣupapannaḥ |<br>
<a class="vai59" id="161.017"></a> sa cāpi puruṣaścyutaḥ kālagato narakeṣūpapannaḥ |<br>
|<br>
<a class="vai59" id="161.018"></a> yato bhagavānāha—kiṃ manyadhve bhikṣavah? yo ’sau atīte ’dhvani bhikṣus tripiṭah āsa, ahameva sa tena kālena tena samayena |<br>
<a class="vai59" id="161.019"></a> yo ’sau pāpakarmakārī sattvo mātāpitrarhaddhātakaḥ, eṣa eva dharmaruciḥ |<br>
<a class="vai59" id="161.020"></a> idaṃ mama tṛtīye ’saṃkhyeye ’sya dharmarucerdarśanam |<br>
tadahaṃ saṃdhāya kathayāmi—cirasya dharmaruce, sucirasya dharmaruce, suciracirasya dharmaruce |<br>
<a class="vai59" id="161.021"></a> yāvacca mayā bhikṣavastribhira­saṃ­kh­yeyaiḥ ṣaḍbhiḥ pāramitābhiranyaiśca duṣkara­śata­sahas­rairanuttarā samyaksambodhiḥ samudānītā, tāvadanena dharmarucinā yadbhūyasā narakatiryakṣu kṣipitam |<br>
|<br>
<a class="vai59" id="161.024"></a> idamavocadbhagavān |<br>
āttamanasaste bhikṣavo bhagavato bhāṣitamabhyanandan |<br>
|<br>
<a class="vai59" id="161.025"></a> dharma­rucyavadānamaṣṭādaśam |<br>
|</p>
</article>
<aside id="metaarea"><p>Based on the edition by L. Vaidya, Mithila 1959: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href="http:%20%7C%7C%20fiindolo.sub.uni-goettingen.de%20%7C%20gretil%20%7C%201_sanskr%20%7C%204_rellit%20%7C%20buddh%20%7C%20divyav_u.htm" target="_blank"><span class="smallcaps">GRETIL</span></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
