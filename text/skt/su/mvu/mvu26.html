<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="mvu26">
<article>
<div class="hgroup">
<p class="division">Mahāvastu</p>
<h1>26. The Sunshades</h1>
</div>
<p><a class="sc" id="1"></a>taramāṇaṃ tehi kambalāśvatarehi gāṃgeyakehi rājño śreṇiyasya bimbisārasya paṃca cchatraśatāni dṛṣṭvā vaiśālakānāṃ pi paṃca cchatraśatā dṛṣṭvā tehi bhagavato tarantasya paṃca cchatraśatāni pragṛhītāni | yakṣehi pi paṃca cchatraśatāni pragṛhītāni | cāturmahārājakehi pi paṃca cchatraśatāni pragṛhītāni | sunirmitenāpi devaputreṇa tato viśiṣṭataraṃ chatraṃ pragṛhītaṃ | paranirmitavaśavartihi pi caturhi pi mahārājehi paṃca cchatraśatāni pragṛhītāni | trāyastriṃśehi pi devehi paṃca cchatraśatāni pragṛhītā | śakreṇāpi devānām indreṇa cchatraṃ pragṛhītaṃ | suyāmena api devaputreṇa cchatraṃ pragṛhītaṃ | tuṣitehi devehi paṃca cchatraśatā pragṛhītā | saṃtuṣitena devaputreṇa tato viśiṣṭataraṃ chatraṃ pragṛhītaṃ | brahmakāyikehi devehi paṃca cchatraśatāni pragṛhītāni | mahābrahmaṇāpi tato viśiṣṭataraṃ <a class="sen" id="sen1.264"></a> chatraṃ pragṛhītaṃ | śuddhāvāsehi devehi bhagavato gaṃgāye tarantasya cchatrapaṃcaśatāni pragṛhīṭāni | maheśvareṇāpi devaputreṇa cchatraṃ pragṛhītaṃ bhagavato gaṃgāye tarantasya || kena tāni sarvāṇi devamanuṣyakāṇi cchatrasahasrāṇi samabhibhūtāni ||</p>
<blockquote class="gatha">
<p><a class="sc" id="2"></a>āhnikakarmikapārthivarājāna vaṃśanirvṛttārhanti |<br>
arhati ca mahābhāgo sa eṣa puruṣarṣabho chatraṃ ||</p>
<p><a class="sc" id="3"></a>ye bāhirā jayitvā ripusaṃghā aśnanti ajitarājyā |<br>
<span class="gap">+ + + + + +</span> saṃpannā te pi narā chatram arhanti ||</p>
<p><a class="sc" id="4"></a>kiṃ puna yena samantā sarvakleśā jitā niravaśeṣā |<br>
api ca namuci sasainyo na tu cchatraśatāraho bhagavāṃ ||</p>
<p><a class="sc" id="5"></a>tārakataralaprakāśāntārakarūpānapratibhāsāṃ |<br>
vaiḍūryaratanadaṇḍāṃ cchatraśatāṃ paṃca ādāya ||</p>
<p><a class="sc" id="6"></a>rājā bimbisāro aṇvati pṛṣṭhato daśabalasya |<br>
saṃprasthito ca bhagavāṃ vajji abhimukho saha gaṇena ||</p>
<p><a class="sc" id="7"></a>nāvāya samabhirūḍho bhagavāṃ bhavati bhavaughaṃ uttīrṇo |<br>
pāre ca lecchavigaṇāḥ chatraśatāṃ paṃca dhārensuḥ ||</p>
<p><a class="sc" id="8"></a>atha paśyiyā mahīpatiṃ mahāmahīdharamahābalaniketā |<br>
nāgā pi gaṃganilayā chatraśatā paṃca dhārensuḥ ||</p>
<p><a class="sc" id="9"></a>ṛddhimanto dyutimanto dharaṇipathagatā mahābalaniketā |<br>
yakṣā pi tatra asurā muditā chatraśatā paṃca dhārensu ||</p>
<p><a class="sc" id="10"></a>āgalitamālyamuktā uḍupatiparipūrṇacārucandramukhā |<br>
<a class="sen" id="sen1.265"></a> devā pi tatra muditā chatraśatāṃ paṃca dhārensuḥ ||</p>
<p><a class="sc" id="11"></a>caturo pi lokapālā pramuditamanasā vigatamadanamānā |<br>
naṭakarajavidhamanakarā dhārensu dharaṇidharasamasya ||</p>
<p><a class="sc" id="12"></a>atha so tridaśādhipatiḥ kāṃcanamaṇiratnasukṛtavarajālaṃ |<br>
raktakusumasukṛtadāmaṃ chatraṃ jagāgrasya dhāresi ||</p>
<p><a class="sc" id="13"></a>yamavaruṇanāgavanditaṃ yāmādhipatiṃ upetya vasuyāmā |<br>
śaradajalābhrapāṇḍaraṃ dhārayi ghanapavanagatisya ||</p>
<p><a class="sc" id="14"></a>tuṣitabhavanādhivāsī puna bhagavato upagato apramoho |<br>
saṃvartitakharasamavapu dhārayi cchatraṃ prasannamano ||</p>
<p><a class="sc" id="15"></a>vaiḍūryasukṛtadaṇḍaṃ prāvāḍadaśaśataśalākācitraṃ |<br>
phullakusumāsthitatalaṃ sunirmito dhāraye chatraṃ ||</p>
<p><a class="sc" id="16"></a>paranirmitavaśavartī nirmiṇe varakanakabhārasaṃchannaṃ |<br>
ratnahāralambadāmaṃ chatraṃ trailokyakīrtisya ||</p>
<p><a class="sc" id="17"></a>brahmā prasannamanaso pavanapathaviśuddhahṛdayasya |<br>
dhāresi candrasannibhaṃ chatraṃ paravādimathanasya ||</p>
<p><a class="sc" id="18"></a>saptaratanāmayaṃ puna divyakusumāmayaṃ dāmamaṇḍitaṃ |<br>
chatraṃ chatrārahasya maheśvaro dhāraye chatraṃ ||</p>
<p><a class="sc" id="19"></a>ity eṣa surādhipena kāmāvacaro saṃgho sannipatito |<br>
mahā abhu maheśvareṇa atulabaladharasya pūjārthaṃ ||</p>
</blockquote>
<p><a class="sc" id="20"></a><a class="sen" id="sen1.266"></a> bhagavatā yattakāni tāni cchatrāṇi tattakā buddhā nirmitā || te anyamanyasya na paśyanti bhagavantaṃ || teṣāṃ pratyekaṃ pratyekaṃ etad abhūṣi || mama yeva cchatre nātho tiṣṭhati sugato tiṣṭhati dhvajo tiṣṭhati || devā ca manuṣyā ca yāva akaniṣṭhabhavanaṃ paśyanti buddhānubhāvena ||</p>
<blockquote class="gatha">
<p><a class="sc" id="21"></a>atha bhagavāṃ puruṣacandro tān abhinirmiṇe saṃbuddhān ṛddhiṃ |<br>
bhagavāṃ vidarśaye na ca anyamanyasya paśyanti ||</p>
<p><a class="sc" id="22"></a>akaniṣṭhabhavanagatā tu daśabalabuddhā ambaraṃ prasadaniyaṃ ||</p>
<p><a class="sc" id="23"></a>śobhenti gagaṇatalagatā yūpam iva yathā ratanacitraṃ ||</p>
<p><a class="sc" id="24"></a>sarve suvarṇavarṇā sarve dvātriṃśalakṣaṇasamaṃgī |<br>
sarve kanakagirinibhāḥ sarve varavāraṇagatīkāḥ ||</p>
<p><a class="sc" id="25"></a>sarve manāpākārāḥ sarveṣāṃ śobhate prabhājālaṃ |<br>
sarve amitaguṇadharāḥ sarve prāmodyasaṃjananāḥ ||</p>
<p><a class="sc" id="26"></a>dṛṣṭvāna devamanujā gaganatalaṃ śobhantaṃ daśabalehi |<br>
ati-r-iva udvilyaharṣā hāhākāraṃ udīrensuḥ ||</p>
<p><a class="sc" id="27"></a>āsphoṭitaprakṣveḍitakalakalasamākulā abhivartanti |<br>
muṃcensuḥ ambaragatā varacūrṇarajākulaṃ surabhiṃ ||</p>
</blockquote>
<p><a class="sc" id="28"></a>taṃ bhagavatas tādṛśaṃ buddhavikurvitaṃ ṛddhiprātihāryaṃ dṛṣṭvā atīva devā bhagavataḥ pūjāṃ karensuḥ māndāravehi mahāmāndāravehi karkāravehi mahākarkāravehi rocamānehi <a class="sen" id="sen1.267"></a> mahārocamānehi bhīṣmehi mahābhīṣmehi samantagandhehi mahāsamantagandhehi pāriyātrakapuṣpehi suvarṇapuṣpehi rūpyapuṣpehi rajatapuṣpehi candanacūrṇehi agarucūrṇehi keśaracūrṇehi bhagavantam okirensu abhyokirensu samantāt ṣaṣṭi yojanāṃ divyehi ca gandhacūrṇehi jānumātramogho saṃvṛtto || bhikṣu bhagavantam āhansuḥ || kim ayaṃ bhagavan devānubhāvo nāgānubhāvo yakṣānubhāvo yena imāni dāni cchatrasahasrāṇi devehi ca nāgehi ca rājānehi ca pragṛhītāni || bhagavān āha || tathāgatasyaiṣa bhikṣavaḥ paurāṇasya kuśaladharmasya anubhāvo || yadi tathāgato ’nuttarāṃ samyaksaṃbodhim abhisaṃbuddho na bhaviṣyati saṃsāre saṃsaranto bhagavanto yattakā etāni cchatrāṇi tattakāni cakravartirājyāni kārayiṣyet* || atha ca punas tathāgatasya sarvapuṇyapāpakṣayato parinirvāṇaṃ bhaviṣyati ||</p>
<p><a class="sc" id="29"></a>bhagavān dāni āyuṣmantaṃ vagīśam āmantresi || pratibhātu te vāgīśa tathāgatasya pūrvayogo || sādhu bhagavan āyuṣmāṃ vāgīśo bhagavataḥ pratiśrutvā tāye velāye imāṃ gāthāṃ babhāṣe ||</p>
<blockquote class="gatha">
<p><a class="sc" id="30"></a>abhūc chāstā atītasmiṃ brāhmaṇo akutobhayo |<br>
prahīṇajāti brāhmaṇo brahmacaryasmiṃ kevalī ||</p>
<p><a class="sc" id="31"></a>satvāṃ duḥkhitāṃ dṛṣṭvāna duḥkhadharmasamarpitāṃ |<br>
dharmacakraṃ pravartesi ābhāṃ kāsi anuttarāṃ ||</p>
<p><a class="sc" id="32"></a>dharmacakraṃ pravartitvā ābhāṃ kṛtvā anuttarāṃ |<br>
saṃbuddho parinirvāyet* maharṣiḥ kṣīṇapunarbhavo ||</p>
<p><a class="sc" id="33"></a>tasya stūpam akarensuḥ śrāvakā akutobhayā |<br>
śaikṣā uttamā dāntāś ca akarensu kīrtihetave ||</p>
<p><a class="sc" id="34"></a>kṣatriyabrāhmaṇavaiśyā pūjāṃ kāsi maharṣiṇo |<br>
<a class="sen" id="sen1.268"></a> nṛtyavāditragītena nānāmālyasamāgatā ||</p>
<p><a class="sc" id="35"></a>brāhmaṇo pi vicinteti pitā buddhasya paṇḍito |<br>
yaṃ nūnaṃ chatraṃ kāreyaṃ ratnākṛtaṃ śubhapāṇḍaraṃ ||</p>
<p><a class="sc" id="36"></a>vimalaṃ chatraṃ stūpasmiṃ adhiropiya saṃcite |<br>
aśrūṇi ca pravartento pitā putram apūjayi ||</p>
<p><a class="sc" id="37"></a>so taṃ karma karitvāna kalyāṇaṃ buddhavarṇitaṃ |<br>
brāhmaṇo akari kālaṃ jātānām eva dharmatā ||</p>
<p><a class="sc" id="38"></a>saṃvartāñ ca vivartāñ ca aśītin tena karmaṇā |<br>
durgatiṃ nopalabhate etac cchatrasya tatphalaṃ ||</p>
<p><a class="sc" id="39"></a>manuṣyeṣu tadā rājyaṃ dharmeṇa anuśāsayaṃ |<br>
pṛthivyāṃ cakravarty āsi vijitāvī mahābalo ||</p>
<p><a class="sc" id="40"></a>citrā janapadā āsi anuyātrāsi kṣatriye |<br>
tam eva apacāyesi śvetacchatraṃ dadat sukhaṃ ||</p>
<p><a class="sc" id="41"></a>tato cāpi cyavitvāna deveṣu upapadyitha |<br>
marūṇāṃ pravaro āsi devakāyāna pūjito ||</p>
<p><a class="sc" id="42"></a>pūjito marusaṃghānām aiśvaryakambalasthito |<br>
vasanta ’trāpi vartesi śvetacchatrasya tatphalaṃ ||</p>
<p><a class="sc" id="43"></a>devānām uttamo āsi manuṣyāṇāṃ pi uttamo |<br>
sarvatra uttamo āsi devānāṃ manujāna ca ||</p>
<p><a class="sc" id="44"></a>devānām uttamaḥ bhūtvā manuṣyāṇāṃ ca uttamo |<br>
taṃ bhavañ ca vijahitvāna āgatvā paścimaṃ bhavaṃ |<br>
<a class="sen" id="sen1.269"></a> saṃbuddho pi prajāyāsi ṛṣi kṣīṇapunarbhavo ||</p>
<p><a class="sc" id="45"></a>so taṃ mārgaṃ vābhijñāye duḥkhapraśamagāminaṃ |<br>
yasya mārgasya pratilābhā duḥkhasyāntaṃ karīyati ||</p>
<p><a class="sc" id="46"></a>taṃ cātra atītā buddhā taṃ ca vīro pratāpavāṃ |<br>
sarve samaśīlaprajñā nāsti buddhāna antaraṃ ||</p>
<p><a class="sc" id="47"></a>ye ca te hi kāle kāle saṃbuddhā nātra saṃśayaṃ |<br>
sarve te sugatiṃ yānti ātmakarmaphalopagāḥ ||</p>
<p><a class="sc" id="48"></a>cakṣumāṃ brāhmaṇo āsi antevāsiś ca te ahaṃ |<br>
tvayāhaṃ codito vīra pūrvāṃ jātim anusmaret* ||</p>
<p><a class="sc" id="49"></a>evam eva etad āsi yathā bhāṣasi vāgīśa |<br>
brāhmaṇo haṃ tadā āsi antevāsi ca me bhavaṃ ||</p>
<p><a class="sc" id="50"></a>mayā tvaṃ coditaḥ santo pūrvāṃ jātim anusmaret* |<br>
tasmā dhvajapatākāṃ ca śvetacchatraṃ ca kārayet* ||</p>
<p><a class="sc" id="51"></a>vedikāṃ caiva stūpeṣu kuryāt paṃcāṃgulāni ca |<br>
sādhu puṇyavaraṃ vipulaṃ dāyakam adhivartati ||</p>
<p><a class="sc" id="52"></a>eṣā cānyā ca yā pūjā buddham uddiśya kriyate |<br>
sarvā abandhyā saphalā bhavati amṛtopagā ||</p>
<p><a class="sc" id="53"></a>na hi arcanāṃ samāṃ loke paśyāmi viśiṣṭatarāṃ kuto |<br>
yaṃ ca anyaṃ pūjayanto puṇyaṃ yāsi mahattaraṃ ||</p>
<p><a class="sc" id="54"></a>sace koci-m-asmiṃ lokasmiṃ sarvā pi devatā sadā |<br>
<a class="sen" id="sen1.270"></a> pūjeya sarvaratanaiḥ naivaṃ se pratikṛtaṃ siyā ||</p>
<p><a class="sc" id="55"></a>evaṃ mahāyaśā mahākāruṇikā anukampāhitāmitā |<br>
odumbaram iva kusumaṃ na hi sulabhadarśanā saṃbuddhāḥ ||</p>
</blockquote>
<p><a class="sc" id="56"></a>atha ye me bhaṇanti varṇaṃ samādhito ca śīlato ca prajñāto ca adhigamanato ca niṣkramaṇato ca prayogato ca jātyato ca bhūtato ca bhavanti maheśākhyā ca kṛtapuṇyā tāsu tāsu jātīṣu ādeyavacanā ca bhavanti kīrtanīyā ca bahujanasya ||</p>
<blockquote class="gatha">
<p><a class="sc" id="57"></a>tenaiva kuśalamūlenāropitena uttariṃ |<br>
prāvaraṇaṃ alpakisaraṃ teṣāṃ bhavati kāyikaṃ ||</p>
<p><a class="sc" id="58"></a>tasmāt puṇyāni kuriyāt* nicayaṃ sāṃparāyikaṃ |<br>
puṇyāni paralokasmiṃ niṣṭhā bhavati prāṇināṃ ||</p>
</blockquote>
<p><a class="sc" id="59"></a>bhagavāṃ gaṃgām uttīrṇo vaiśālīye ca sīmām ākrānto || bhagavatā te amanuṣyakā palānā || māreṇa pāpīmatā bhagavato gacchantasya yat taṃ lecchavīhi mārgaṃ muktapuṣpāvakīrṇaṃ siktasaṃmṛṣṭaṃ pratijāgritaṃ taṃ sarvaṃ prāṇakehi sphuṭaṃ || nirmito kuṇḍalo nāma parivrājako || so bhagavato tena mārgeṇa gacchantasya āha || nivartāhi ||</p>
<blockquote class="gatha">
<p><a class="sc" id="60"></a>bahūhi prāṇehi mahī saṃvṛtā<br>
aṇūhi sthūlehi ca madhyehi ca |<br>
buddho yadā gacchati bhūtasaṃstṛte<br>
vyathā tato upapadyati ākrame ||</p>
</blockquote>
<p><a class="sc" id="61"></a><a class="sen" id="sen1.271"></a> bhagavān āha ||</p>
<blockquote class="gatha">
<p><a class="sc" id="62"></a>mṛdu saṃsparśaḥ yo tathāgatānāṃ<br>
tūrṇaṃ yathā otaritamārutānāṃ |<br>
na hi buddhaśreṣṭhāna tathāgatānāṃ<br>
śarīram āgamya vadho prajāyati ||</p>
<p><a class="sc" id="63"></a>bhayacetanā nāsti viheṣṭhanā vā<br>
prāṇeṣu so gacchati apratigho bhagavān* |<br>
sarvehi bhūtehi nivāpaṣaṇḍaṃ<br>
bhagavatā haritaśādvalaṃ nirmitaṃ ||</p>
</blockquote>
<p><a class="sc" id="64"></a>bhagavāṃ upaviṣṭo bhikṣusaṃgho ca || te lecchavayo bhagavantaṃ pṛcchanti || kasya bhagavatā śuve āgāram adhivāsitaṃ abhyantaravaiśālakānāṃ bāhiravaiśālakānāṃ vā || bhagavān āha || na hi vāsiṣṭhāho abhyantaravaiśālakānāṃ tathāgatenādhivāsitaṃ na bāhiravaiśālakānāṃ || gośṛṃgīye manuṣyālāpiko śuko preṣito gaṃgāye pāraṃ | tena tathāgato saśrāvakasaṃgho gośṛṃgīye vacanena śuvetanāya bhaktena upanimantrito || tathāgatenādhivāsitaṃ || te dāni lecchavayo abhyantaravaiśālakā ca duvecaturaśīti rājāna sahasrāṇi anyo ca mahājanakāyo kṣatriyamahāśālā gṛhapatimahāśālā vismayasampannāḥ kathaṃ śuko jalpatīti || bhagavān āha || kim atrāścaryaṃ gośṛṃgīye śuko jalpati mānuṣikāya vācāya | anyehi pi vāsiṣṭhāho pakṣibhūtehi rājyaṃ vyavaharitaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
