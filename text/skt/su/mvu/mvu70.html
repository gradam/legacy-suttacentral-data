<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="mvu70">
<article>
<div class="hgroup">
<p class="division">Mahāvastu</p>
<h1>70. Puṇyavanta Jātaka</h1>
</div>
<p><a class="sc" id="1"></a>bhikṣū bhagavantam āhansuḥ || paśya bhagavān kathaṃ puṇyānāṃ varṇavādī || bhagavān āha || na hi bhikṣavaḥ etarahim evāhaṃ puṇyānāṃ varṇavādī | anyadāpy ahaṃ bhikṣavo puṇyānāṃ varṇavādī || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class="sc" id="2"></a>bhūtapūrvaṃ bhikṣvao atītam adhvānaṃ nagare vārāṇasī kāśijanapade aṃjanako nāma rājā rājyaṃ kārayati kṛtapuṇyo maheśākhyo susaṃgṛhītaparijano dānasaṃvibhāgaśīlo mahābalo mahākośo mahāvāhano | tasya rājyaṃ ṛddhaṃ ca sphītaṃ ca subhikṣaṃ cākīrṇajanamanuṣyaṃ ca sukhitajanamanuṣyaṃ ca || tasya dāni rājño aṃjanasya putro puṇyavanto nāma kumāro sarvakālaṃ puṇyānāṃ varṇavādī | tasya dāni kumārasya catvāra amātyaputrā vayasyā || eko amātyaputro vīryavanto nāma sarvakālaṃ vīryasya va varṇavādī vīryaṃ loke anuttaraṃ ti || dvitīyo amātyaputro śilpavanto nāma sarvakālaṃ śilpasya va varṇavādī śilpaṃ loke anuttaraṃ || tṛtīyo amātyaputro rūpavanto nāma rūpasya varṇavādī rūpaṃ va loke anuttaraṃ || caturtho amātyaputro prajñāvanto nāma sarvakālaṃ prajñāye varṇavādī prajñā va loke anuttaraṃ || te dāni tena kumāreṇa puṇyavantena ucyanti || nāsti puṇyehi samaṃ puṇyaṃ loke anuttaraṃ <a class="sen" id="sen3.34"></a> ti | yadi vo jānituṃ na śakyatha pararāṣṭraṃ gacchāma tatra jñāsyāmaḥ ko viśeṣyati puṇyavāṃ vīryavāṃ śilpavāṃ rūpavāṃ prajñāvān iti || te dāni vārāṇasīto kampillaṃ nagaraṃ gatā yāvat* jñāsyāma ko loke viśiṣyati puṇyavāṃ vīryavāṃ śilpavāṃ rūpavāṃ prajñāvāṃ ||</p>
<p><a class="sc" id="3"></a>te dāni kaṃpillato nirgamya gaṃgāyāṃ snāpanāya gatā paśyanti ca nadīye gaṃgāye srotena mahāntaṃ dāruskandhaṃ oruhyantaṃ || te dāni amātyaputrāḥ so ca puṇyavanto rājaputro taṃ vīryavantam amātyaputram āhansuḥ || vīryavanta atra tvayā dāruskaṃdhe vīryaṃ darśayitavyaṃ yaṃ śaknosi idaṃ dāruskandhaṃ nadīye gaṃgāye oruhyantaṃ okaḍḍhituṃ || tataḥ so vīryavanto tena dāni mahābalasthāma saṃjanitvā taṃ dāruskandhaṃ nadīye gaṃgāye oruhyantaṃ sthale okaḍḍhitaṃ || te dāni taṃ pratyavekṣanti paśyanti ca mahārahaṃ candanadrumaṃ || so dāni tena vīryavantena amātyaputreṇa gandhikānāṃ haste purāṇānāṃ śatasahasreṇa vikrīto || tena taṃ purāṇānāṃ śatasahasram ānetvā teṣāṃ vayasyakānāṃ dattaṃ | tāṃ vayasyakāṃ gāthāya adhyabhāṣe ||</p>
<blockquote class="gatha">
<p><a class="sc" id="4"></a>vīryaṃ loke praśaṃsanti vīryaṃ loke anuttaraṃ |<br>
paśya vīryaprabhāvena dhanaskandho me āhṛto ||</p>
</blockquote>
<p><a class="sc" id="5"></a>te dāni āhansuḥ || dṛṣṭaṃ vīryasya phalaṃ | śilpavantasya śilpaphalaṃ paśyāmaḥ || so dāni śilpavanto vīṇām ādāya vayasyakānāṃ mūlāto nirdhāvitvā amātyaputrehi ca śreṣṭhiputrehi ca sārdhaṃ vīṇāye kuśalehi vīṇāṃ pravādito || tatra mahājanakāyo sannipatitaḥ yattakā pi kaṃpille nagare vīṇāvādyeṣu śikṣitā te pi sarve <a class="sen" id="sen3.35"></a> śrutvā sannipatitā || tenāmātyaputreṇa sārdhaṃ parasparasya vispardhaṃ vīṇāṃ vādayanti | na ca kociś śaknoti tasya amātyaputrasya vīṇāye abhibhavituṃ || atha khalu amātyaputro so śilpavanto sarveṣāṃ vīṇāvādyena viśiṣyati || tena dāni śilpavantena tāṃ vīṇāṃ vādayantena tasya vīṇāye ekā tantrī chinnā tādṛśo evaṃ ca tāye vīṇāye svaro niścarati | tasya dvitīyā tantrī chinnā tādṛśo evaṃ ca vīṇāye svaro niścarati | tasya tṛtīyā tantrī chinnā tādṛśo evaṃ ca tāye vīṇāye svaro niścarati | evam ekamekā ṣaṭṭantrīyo chinnā ekā tantrī avaśiṣṭā | tatas tāye ekāye tantrīye tādṛśo eva svaro niścarati || sarvā pariṣā tasya śilpavantasya amātyaputrasya vīṇāvādyena vismayam āpannā || tena dāni prabhūtaṃ hiraṇyasuvarṇaṃ ācchādo ca labdho | tena taṃ hiraṇyasuvarṇaṃ āharitvā teṣāṃ vayasyakānāṃ dinnaṃ | ayaṃ pi mama śilpasya phalaṃ || so dāni tāṃ vayasyakāṃ gāthāye adhyabhāṣe ||</p>
<blockquote class="gatha">
<p><a class="sc" id="6"></a>śilpaṃ loke praśaṃsanti śilpaṃ loke anuttaraṃ |<br>
suśikṣitena vīṇāyāṃ dhanaskandho me āhṛto ||</p>
</blockquote>
<p><a class="sc" id="7"></a>te dāni āhansuḥ || dṛṣṭaṃ imasya śilpavantasyāpi amātyaputrasya śilpasya phalaṃ | rūpavantasya pi rūpasya phalaṃ paśyāmaḥ ||</p>
<p><a class="sc" id="8"></a>so dāni rūpavanto amātyaputro tato vayasyānāṃ mūlāto nirdhāvitvā antarāpaṇavīthīm okasto || so dāni antarāpaṇe vīthīyaṃ aṇvanto agragaṇikāye dṛṣṭo prāsādiko darśanīyo akṣudrāvakāśo paramāye śubhāye varṇapuṣkalatāye <a class="sen" id="sen3.36"></a> samanvāgato | tasyā tatra duṣṭamātre atyarthaṃ premnaṃ saṃjātaṃ | tāye ceṭī preṣitā || gacchāhi etaṃ puruṣaṃ mama vacanena śabdāpehi || so dāni tāye ceṭīye śabdāvito āryadhītā tava āryaputra paśyitukāmā || so dāni tāye ceṭīye sārdhaṃ tasyā agragaṇikāye gṛhaṃ praviṣṭo | agragaṇikāye amātyaputro abhinandito | svāgatam āryaputrasya iman te gṛham anuttaravyasanaṃ taṃ kalyāṇaṃ mayā sārdhaṃ paṃcahi kāmaguṇehi samarpito krīḍāhi ramāhi paricārehi || so tāye agragaṇikāye ekaparyaṃkena upaviśāpito bahuprakāraṃ ca arthena lobhito | tasya snānagṛhaṃ praveśitvā gaṃdhatailena abhyaṃgo dinno udārehi snānacūrṇehi snāpito udārehi ca ālepanehi anulepito mahārahāṇi ca kāśikavastrāṇi paridhāpito || tāye agragaṇikāye sārdham upaviṣṭasya mahārahaṃ bhojanam upanāmitaṃ || so dāni tāye sārdhaṃ āsanto āha || amukatra me gṛhe mama catvāro vayasya āsanti teṣāṃ śabdāvitvā arthamātrā dātavyā yathā te na vihanyensu || agragaṇikāye vacanamātreṇa śatasahasraṃ purato thapito iman teṣāṃ vayasyānāṃ dehi || tena dāni te vayasyā śabdāvitā | te dāni tāye agragaṇikāye gṛham āgatāḥ paśyanti rūpavantaṃ amātyaputraṃ mahatīye śriyāye agragaṇikāye aṃkagatam āsantaṃ || so dāni rūpavanto tāṃ vayasyāṃ dṛṣṭvā gāthāye adhyabhāṣe ||</p>
<blockquote class="gatha">
<p><a class="sc" id="9"></a>rūpaṃ loke praśaṃsanti rūpaṃ loke anuttaraṃ |<br>
gaṇikāya ca aṃkagato dhanaskaṃdho me āhṛto ||</p>
</blockquote>
<p><a class="sc" id="10"></a>imaṃ śatasahasraṃ gṛhṇatha vyayaṃ karotha || te dāni śatasahasraṃ gṛhya svakam ohāraṃ gatā ||</p>
<hr>
<p><a class="sc" id="11"></a><a class="sen" id="sen3.37"></a>_te dāni āhansuḥ || dṛṣṭaṃ rūpavantasyāpi amātyaputrasya rūpaphalaṃ | prajñāvantasyāpi prajñāye phalaṃ draṣṭavyaṃ ||</p>
<p><a class="sc" id="12"></a>prajñāvanto pi tato ohārāto nirgamya antarāpaṇavīthim okasto | tatra paśyati śreṣṭhiputraṃ agragaṇikāye sārdhaṃ vivadantaṃ mahato janakāyasya madhye | śreṣṭhiputreṇa sā agragaṇikā uktā | āgaccha mama adya rātrim upasthāpanakāri | ahan te śatasahasraṃ dāsyāmi || agragaṇikā āha || āryaputra nāsti mama adya rātrīṃ kṣaṇo anyasyāham adya rātrīye gṛhītavetanā | adya taṃ upasthihiṣyāmaḥ śuve āryaputra āryaputrasya sakāśam āgamiṣyaṃ || sā dāni tasya puruṣasya tāṃ rātrim upasthāpanakāri gatā || śreṣṭhiputro pi tām eva agragaṇikāṃ saṃkīyanto śayito || tena dāni tāye agragaṇikāye sārdhaṃ svapnāntare sarvarātrīṃ yathābhiprāyaṃ krīḍitaṃ ramitaṃ pravicāritaṃ || sā dāni agragaṇikā tāṃ rātrīṃ tena puruṣeṇa krīḍitvā ramitvā pravicāritvā prabhātāye rātrīye tasya śreṣṭhiputrasya sakāśaṃ gatā | eṣāham āgatā āryaputrasya upasthāpanakārikā || śreṣṭhiputro āha || adyāhaṃ svapnāntare tvayā sārdhaṃ sarvāṃ rātriṃ yathābhiprāyaṃ krīḍito ramito paricārito gaccha na me tvayā kāryaṃ || yadi āryaputro mayā sārdhaṃ svapnāntare sarvarātriṃ yathābhiprāyaṃ krīdito ramito pravicārito dehi me śatasahasraṃ || śreṣṭhī āha || yā dāni tvam anyena puruṣeṇa sārdhaṃ sarvarātrim āśritā kisya tavāhaṃ śatasahasraṃ dāsyāmi || sā āha || āryaputra svayaṃ jalpasi yathā sarvarātriṃ eva tvayā sārdhaṃ svapnāntare yathābhiprāyaṃ krīḍitaṃ ramitaṃ pravicāritaṃ dātavyaṃ āryaputreṇa śatasahasraṃ bhāṭakaṃ || tatra teṣāṃ taṃ vivādaṃ || mahājanakāyo <a class="sen" id="sen3.38"></a> samāgato na ca taṃ kocit teṣāṃ vivādaṃ vicchindituṃ samartho || so tatra sthitako prajñāvanto amātyaputro | etehi kaṃpillehi naigamehi vuccati || jalpa kumāra tvaṃ pi yan te atra pratibhāyati kiṃ dātavyaṃ etena śreṣṭhiputreṇa etasyā agragaṇikāye śatasahasraṃ atha na dātavyam iti || prajñāvanto āha || yathāpi śreṣṭhiputrasya etāye gaṇikāye samāgamaḥ āsi tathāpi śreṣṭhiputreṇa etāye gaṇikāye bhāṭakaṃ dātavyaṃ || te āhansu || nirdiśatu kumāro yathā dātavyaṃ || tena prajñāvantena mahanto ādarśamaṇḍalo ānāpito śatasahasraṃ ca | śreṣṭhiputro vuccati | gṛhṇa etaṃ śatasahasrakaṃ karaṇḍakaṃ etasya ādarśamaṇḍalasya abhimukhaṃ dhārehi || śreṣṭhiputreṇa taṃ śatasahasrikaṃ karaṇḍakaṃ utkṣipitvā etasya ādarśamaṇḍalasya abhimukhaṃ sthāpitaṃ | āgaccha bhadre yo imasya śatasāhasrikasya karaṇḍakasya atra ādarśamaṇḍale pratibimbaṃ etaṃ gṛhṇāhi | eṣo te bhāṭako || evaṃ tasya prajñāvantasya amātyaputrasya nirdiśite mahājanakāyena hakkāro dinno prabhūtaṃ ca hiraṇyasuvarṇam ācchādayanti || tena taṃ hiraṇyasuvarṇaṃ teṣāṃ vayasyānāṃ dinno || so tāṃ vayasyāṃ gāthāye adhyabhāṣe ||</p>
<blockquote class="gatha">
<p><a class="sc" id="13"></a>prajñāṃ loke praśaṃsanti prajñā loke anuttarā |<br>
sucintitāye prajñāye dhanaskandho me āhṛto ||</p>
</blockquote>
<p><a class="sc" id="14"></a>te dāni amātyaputrā āhansuḥ || dṛṣṭaṃ vīryavantasya amātyaputrasya vīryaprabhāvo śilpavantasya śilpaprabhāvo rūpavantasya rūpaprabhāvo prajñāvantasya prajñāprabhāvo | adhunā kumārasya puṇyavantasya puṇyaprabhāvaṃ paśyemaḥ ||</p>
<p><a class="sc" id="15"></a>so dāni puṇyavanto rājaputro teṣāṃ vayasyānāṃ mūlāto nirdhāvitvā yena rājakulaṃ <a class="sen" id="sen3.39"></a> tena praṇato | so tatra rājakulasamīpe āsati ca || apareṇa amātyaputreṇa dṛṣṭo | saha darśanena tasya amātyaputrasya puṇyavantasya rājaputrasya mūle premnaṃ nipatitaṃ | so tena bhaktena nimantrito svakaṃ gṛhaṃ nīto vyāyāmaśāle praveśito || vyāyāmaṃ kṛtvā snānopalipto bhaktakhajjam upaviṣṭo || tatra so rājaputro tenāmātyaputreṇa sārdhaṃ taṃ divasam upasthito praṇītena rājārheṇa annapānena || so ca amātyaputro rājakyāṃ yānaśālām abhiruhāpayitvā śayāyito | tāye ca rājño brahmadattasya dhītāye dṛṣṭo || tasyā evaṃ bhavati | eṣo amātyaputro āgataḥ || sā dāni vikāle rājakulāto nirdhāvitvā nirgamya yānaśālāṃ praviśitvā tatra eva yānam abhiruhitvā yatra so puṇyavanto rājaputro śayito | jānāti idānīṃ muhūrtaṃ pi vibuddhiṣyati | tato mayā sārdhaṃ ramiṣyati || kumāro pi khāditapīto sukhaṃ śayito | sāpi rājadhītā kāmavitarkehi vidyamānā idāniṃ vibuddhiṣyati muhūrtaṃ pi vibuddhiṣyati iti bahukena rātrīvibhavākrāntā osuptā || sā dāni sūrye udgate tato yānāto otaritvā rājakulaṃ praviṣṭā amātyehi ca dṛṣṭā || teṣām etad abhūṣi || iyaṃ rājadhītā yānaśālāto otaritvā vinidrā rājakulaṃ praviṣṭā mā atra yāne kenacit puruṣeṇa sārdhaṃ āsitaṃ bhaveyā || te ca tathā vicinanti puṇyavanto ca kumāro tataḥ yānāto okasto || teṣām amātyānāṃ evaṃ bhavati | kuto ayaṃ puruṣo ti rājño brahmadattasya dhītareṇa sārdhaṃ atra yānaśālāyām āsito || so tehi amātyehi gṛhīto gṛhṇiya rājño brahmadattasya upanāmito | ayaṃ mahārāja puruṣo rājadhītāye sārdhaṃ yānaśālāyāṃ śayito || so pṛcchiyati || katham idaṃ ti || so āha || mahārāja amukena amātyaputreṇa gṛhe nimantrito haṃ khāditapīto <a class="sen" id="sen3.40"></a> vikāle nikkāsitvā ohāraṃ prasthito | so tena vikāladoṣeṇa atra yānaśālāyām abhiruhitvā śayāyito khāditapīto nāpy eva tatra anyo ko ci dvitīyo vidito || rājñāpi dhītā pṛcchitā | katham etan ti || tāye pi tu brahmadattasya yathābhūtaṃ ācikṣitaṃ | yathaiva jalpati puruṣo tathā eva nānyathā jalpati || rājā brahmadatto puṇyavantasya rājakumārasya prīto saṃvṛtto paśyati ca taṃ kumāraṃ prāsādikaṃ darśanīyaṃ buddhimantaṃ ca susthitaṃ ca | tasya etad abhūṣi | na etena prākṛtapuruṣeṇa bhavitavyaṃ mahākulīnena etena kumāreṇa bhavitavyaṃ || so dāni taṃ kumāraṃ pṛcchati || kumāra kutaḥ tvan ti || kumāro āha || vārāṇasīto aṃjanasya kāśirājño putro || tasyāpi kaṃpillasya rājño brahmadattasya saha darśanena puṇyavantasya kumārasya putrapremaṃ nipatitaṃ tasya ca rājño putro nāsti | tena sā dhītā suvarṇasahasramaṇḍitāṃ kṛtvā mahatā rājānubhāvena mahatā rājarddhīye sarvasya adhiṣṭhānasya purato puṇyavantasya kumārasya dinnā rājye ca pratiṣṭhāpito amātyānāṃ ca naigamajānapadānāṃ ca rājāha || eṣo me putro jāto tāva eṣo bhave rāajā ahaṃ vṛddho || tena dāni puṇyavantena rājyaprāptena te vayasyā śabdāvitā gāthāye adhyabhāṣe ||</p>
<blockquote class="gatha">
<p><a class="sc" id="16"></a>puṇyaṃ loke praśaṃsanti puṇyaṃ loke anuttaraṃ |<br>
rājyaṃ ca rājakanyā ca puṇyehi mama āgatā ||</p>
</blockquote>
<p><a class="sc" id="17"></a>bhagavān āha || syāt khalu punar bhikṣavaḥ yuṣmākam evam asyād anyaḥ sa tena kālena tena samayena vīryavanto nāma amātyaputro abhūṣi | naitad evaṃ draṣṭavyaṃ | tat kasya hetoḥ | eṣa bhikṣavo śroṇakoṭiviṃśo tena kālena tena samayena vīryavanto amātyaputro abhūṣi || anyaḥ sa tena kālena tena samayena śilpavanto amātyaputro abhūṣi | <a class="sen" id="sen3.41"></a> naitad evaṃ draṣṭavyaṃ | tat kasya hetoḥ | eṣa bhikṣavaḥ rāṣṭrapālo kulaputraḥ tena kālena tena samayena śilpavanto amātyaputro abhūṣi || anyaḥ sa tena kālena tena samayena rūpavanto amātyaputro abhūṣi | naitad evaṃ draṣṭavyaṃ | tat kasya hetoḥ | eṣaḥ sa bhikṣavaḥ sundaranandaḥ sthaviro tena kālena tena samayena rūpavanto amātyaputro abhūṣi || anyaḥ sa tena kālena tena samayena prajñāvanto amātyaputro abhūṣi | naitad evaṃ draṣṭavyaṃ | tat kasya hetoḥ | eṣa sa bhikṣavo śāriputro sthaviraḥ tena kālena tena samayena prajnāvanto amātyaputro abhūṣi || anyaḥ sa tena kālena tena samayena aṃjanasya kāśirājño puṇyavanto nāma kāśirājaputro ābhūṣi | naitad evaṃ draṣṭavyaṃ | tat kasya hetoḥ || ahaṃ sa bhikṣavaḥ tena kālena tena samayena aṃjanasya kāśirājño puṇyavanto nāma rājaputro abhūṣi || tadāpi ahaṃ puṇyānāṃ varṇavādī || etarahiṃ pi ahaṃ puṇyānāṃ varṇavādī ||</p>
<p class="endsection">samāptaṃ puṇyavantajātakaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
