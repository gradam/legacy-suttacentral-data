<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="mvu88">
<article>
<div class="hgroup">
<p class="division">Mahāvastu</p>
<h1>88. The Going Forth of Rāhula</h1>
</div>
<p><a class="sc" id="1"></a>atha khalu rājā śuddhodano yadā bhagavāṃ nyagrodhārāme pauruṣamātraṃ vaihāyasam antarīkṣe vividhavicitrāṇi yamakaprātihāryāṇi karoti yadā rāhur asurendro vemacitrī asurendro mucilindo asurendro anye ca ṣaṣṭir asuranayutāni anuttarāṃ samyaksaṃbodhiṃ vyākaritvā bahūni ca prāṇakoṭisahasrāṇi ārye dharme pratiṣṭhāpayitvā ātmanā ca śrotāpattiphalaṃ sākṣātkṛtvā dṛṣṭasatyo aviparītaparyayo śāstuḥ śāsane utthāyāsanāto yena bhagavāṃs tenāṃjaliṃ praṇāmayitvā bhagavato purato imaṃ udānaṃ udānayati || labdhā me putra sulabdhā lābhā yasya me edṛśo putro dvipadānām uttamaḥ sarvaguṇair upetaḥ | amohanto putra saphalaṃ cakravartirājyam apahāya mahāntaṃ ca jñātivargaṃ vijahitvā abhiniṣkramaṇaṃ | amohaṃ te saphalaṃ ṣaḍvarṣāṇi duṣkaraṃ cīrṇaṃ aho amohaṃ te saphalakṛtena bodhiḥ prāptā | amohante saphalaṃ ca dharmo prakāśitaṃ yasya te sadṛśo nāsti sadevake loke samārake sabrahmake saśramaṇabrāhmaṇavaṇīpake prajāyāṃ sadevamānuṣāsurāyāṃ || mamāpi putra amohaṃ saphalaṃ ca jīvitaṃ <a class="sen" id="sen3.255"></a> yasya mama viṣaye edṛśo putro utpanno asadṛśo sarvaloke devamanuṣyāṇām agro || sādhu putra sarvaloke arthasamahitaiṣī anukaṃpako anukaṃpām upādāya mamāpi putra anukampām upādāya yāvatakaṃ kapilavastuṃ vāsaṃ vasitukāmaḥ taṃ devasikaṃ rājakule bhuṃjeti || adhivāsaye khalu bhagavāṃ tuṣṇībhāvena ||</p>
<p><a class="sc" id="2"></a>atha khalu rājā śuddhodano bhagavato tuṣṇībhāvenādhivāsanāṃ viditvā hṛṣṭo prīto saumanasyajāto saṃvṛtto bhagavataḥ pādau śirasā vanditvā triṣkṛtvaṃ pradakṣiṇīkṛtvā yena bhikṣusaṃghaṃ tenāṃjaliṃ praṇāmayitvā prakrāmi || atha khalu rājā śuddhodano tasyaiva rātryātyayena prabhūtaṃ khādanīyaṃ bhojanīyaṃ pratijāgaritvā kapilavastunagaraṃ siktasaṃmṛṣṭaṃ kṛtvā apagatarajaṃ apagatapāṣāṇaśarkarakaṭhallaṃ muktapuṣpāvakīrṇaṃ gandhaghāṭikāvidhūpitaṃ citraduṣyaparikṣiptaṃ vitatavitānaṃ osaktapaṭṭadāmakalāpaṃ yāva ca kapilavastuṃ yāva ca nyagrodhārāma atrāntare naṭanartaka-ṛllamallapāṇisvarikā kumbhatūṇikā veṇuvaṃśasvaradvistvalaśobhikakhelukabhāṇakagāyanakapaṃcavaṭukā deśe deśe sthāpitā tathā bhagavato mahatā rājānubhāvena mahatā rājā-ṛddhīyena nagarapraveśo bhaveyā ||</p>
<p><a class="sc" id="3"></a>bhagavāṃ dāni aparejjukāto na cātikāle na cātivikāle māgadhake prātarāśe vināsayitvā ca prāvaritvā ca bhikṣusaṃghapuraskṛtaḥ bhikṣusaṃghaparivṛto dakṣiṇena śāriputro vāmena maudgalyāyano nupṛṣṭhato ānandabhikṣu | dvayoparājikaṃ gacchanti | haṃsapraḍīnaṃ buddhā bhagavanto gacchanti || dharmatā khalu punar buddhānāṃ bhagavatāṃ nagarapraveśe <a class="sen" id="sen3.256"></a> yadā bhagavān nagaraṃ praviśati aśvā heṣanti hastinaṃ krauṃcanādaṃ muṃcanti morā nṛtyanti kokilā tuṇatuṇāyaṃti aghaṭṭitāni vādyāni vādyanti peḍāgatāny ābharaṇāni rasanti | andhā cakṣuṃ tanmuhūrtaṃ pratilabhanti | vadhirās taṃmuhūrtaṃ śrotaṃ pratilabhante | unmattakās taṃmuhūrtaṃ smṛtiṃ pratilabhante | viṣapītakā nirviṣā bhavanti | ye janā aśrāddhā mandaprasādās te dāni pratisaṃviditā bhavanti ||</p>
<p><a class="sc" id="4"></a>atha bhagavāṃ nagaraṃ praviśati || samanantaraṃ bhagavatā kapilavastunagaradvāre pādatalā upakṣiptā tad iyaṃ mahāpṛthivī ṣaḍvikāraṃ kampe saṃprakampe saṃpracale saṃpravedhe purastimaṃ unnamati paścimakaṃ onamati paścimam unnamati purastimaṃ onamati dakṣiṇaṃ unnamati uttarā onamati uttarā unnamati dakṣiṇā onamati || bhagavāṃ dāni kapilavastuṃ nagaraṃ praviṣṭa anupūrveṇa pitur niveśanam anuprāptaḥ || tehi dāni kapilavāstavyehi śākyehi śākyāṃ saṃnipātetvā ghoṣaṇā kārāpitā bhavanto na kenacid rāhulasyācikṣitavyaṃ tvaṃ bhagavataḥ putro ti yo ācikṣiṣyati tasya vadho daṇḍo ||</p>
<p><a class="sc" id="5"></a>bhagavāṃ dāni nityakaṃ rājakule bhuṃjati || atha khalu mahāprajāpatī gautamī rājānaṃ śuddhodanaṃ vijñāpayati || mahārāja yadi eva anukūlaṃ bhaveyā tataḥ bhagavāṃ mama kule bhuṃjeyā || rājā āha || gautamī evaṃ karohi || atha khalu mahāprajāpatī gautamī yena bhagavāns tenopasaṃkramitvā bhagavataḥ pādau śirasā vanditvā <a class="sen" id="sen3.257"></a> yena bhagavāṃs tenāṃjaliṃ praṇāmayitvā bhagavantam etad avocat* || adhivāsayatu bhagavāṃ śuvetanāye bhaktena svake niveśane || adhivāsayati bhagavāṃ tūṣṇībhāvena || atha khalu mahāprajāpatī gautamī bhagavataḥ tuṣṇīṃbhāvenādhivāsanāṃ viditvā prabhūtaṃ khādanīyabhojanīyaṃ pratijāgaritvā tasyaiva rātryā atyayena svakaṃ niveśanaṃ suktasaṃmṛṣṭaṃ kārāpitaṃ osaktapaṭṭadāmakalāpaṃ muktapuṣpāvakīrṇaṃ dhūpitadhūpanaṃ | bhagavato mahārhaṃ āsanaṃ prajñapitaṃ yathopakaṃ ca bhikṣusaṃghasya || atha khalu bhagavāṃ kālyam eva nivāsayitvā pātracīvaram ādāya bhikṣusaṃghapuraskṛto yena prajāpatīye gautamīye niveśanaṃ praviṣṭo | niṣīdi bhagavān prajñapta evāsane yathāsanaṃ ca bhikṣusaṃghaḥ || atha khalu mahāprajāpatī gautamī svahastameva prabhūtena khādanīyabhojanīyena buddhapramukhaṃ bhikṣusaṃghaṃ saṃtarpayi saṃpravārayi || bhagavāṃ dāni yaṃ kālaṃ bhuktadhautapāṇir apanītapātro bhikṣusaṃgho ca tato bhagavāṃ mahāprajāpatīgautamīye antaḥpurikānāṃ ca anupūrvīyadharmadeśaṇāṃ praṇāmeti | yat tad buddhānāṃ bhagavatāṃ anupūrvīyadharmadeśanā | tadyathā dānakathāṃ śīlakathāṃ svargakathāṃ puṇyakathāṃ puṇyavipākakathāṃ || prasīdi mahāprajāpatī gautamī prasannacittāya punaḥ bhagavāṃ catvāry āryasatyāni prakāśayati | duḥkhaṃ duḥkhasamudayaṃ duḥkhanirodhaṃ mārgaṃ || mahāprajāpatīye dāni gautamīye tatrāsane niṣaṇṇāya virajaṃ vigatamalaṃ dharmeṣu dharmacakṣurviśuddhaṃ ||</p>
<p><a class="sc" id="6"></a>rāhulo dāni bhagavato chāyāye spṛṣṭaḥ | tasya dāni sarvaromāṇi hṛṣṭāni sarvagātrāṇi praklinnāni sarvaśarīraṃ ca prīṇitaṃ | bhagavataḥ chāyāye niṣīditvā <a class="sen" id="sen3.258"></a> bhagavantam animiṣaṃ nidhyāyati || rāhulo dāni mātaraṃ pṛcchati || ambe kahiṃ pitā gato || yaśodharā āha || putra dakṣiṇāpathaṃ gataḥ || rāhula āha || ambe kenārthena dakṣiṇāpathaṃ gataḥ || yaśodharā āha || vāṇijyena gato || rāhula āha || kisya dāni so mama tāto na kiṃcit śobhanaṃ preṣayati || yaśodharā āha || putra kṣatriyehi mārgo viruddhaḥ || tad yadi āgacchyati tadā svayaṃ āgamiṣyati || rāhulo āha || ambe kiṃ eṣa śramaṇako mahyaṃ jñātiko bhavati | na kahiṃcit* mama edṛśo mano nipatati yathāyaṃ śramaṇo | manyām ahaṃ idānīṃ me sarvahṛdayaṃ harati | taṃ nāhetukaṃ yan mama imasya śramaṇasya saha darśanena īdṛśaṃ premaṃ atiriva (utpāditaṃ) yathā nānyeṣāṃ śākyānāṃ | tan manyām ahaṃ pitā va so mama || sā dāni yaśodharā āha || putra na eṣo tava pitā || rāhulo dāni mātṛkaruṇakaṇṭhikāya yācati || ambe anyavaśyaṃ me ācikṣāhi ko mama eṣa śramaṇako bhavati || tasyā yaśodharāye premnasnehena hṛdayaṃ paripīḍitaṃ | paśyati kiṃ se kariṣyāmi | yadi tāva ācikṣiṣyaṃ vadho daṇḍo | atha dāni nācikṣiṣyaṃ svako me putro parivaṃcito bhaviṣyati | jāne kiṃ bhavatu ācikṣiṣyaṃ ahaṃ || kāmaṃ khalu me śākyā tīkṣṇena śāstreṇa aṃgam aṃgāni cchindensuḥ saṃpradālensuḥ na tv eva rāhulaśirisya svakasya putrasya nācikṣiṣyaṃ || kāmaṃ khalu me śākyā kāyaṃ tīkṣṇena śāstreṇa vaddhapaṭṭikāyaṃ pāṭayensuḥ na tv evāhaṃ rāhulaśirisya svakasya putrasya nācikṣiṣyaṃ || kāmaṃ khalu me śākyā kāyaṃ tīkṣṇena śastreṇa kahāpaṇamāṃsikaṃ pi cchindensuḥ na tv evāhaṃ <a class="sen" id="sen3.259"></a> rāhulaśirisya svakasya putrasya nācikṣiṣyaṃ || kāmaṃ khalu me śākyāḥ kāye api bilaśatāni pāṭensuḥ na tv evāhaṃ rāhulaśirikasya svakasya putrasya nācikṣiṣyaṃ ||</p>
<blockquote class="gatha">
<p><a class="sc" id="7"></a>atha dṛṣṭvā āgataṃ taṃ gaṇavaraparivāritaṃ puruṣasiṃhaṃ |<br>
mīlitavigataḥ abhimano nidhyāyati rāhulo sugataṃ ||</p>
<p><a class="sc" id="8"></a>vārāṇacakoranayanāṃ aṃjanapūrehi muditanayanehi |<br>
mātaram avalokayanto nidhyāyati rāhulo sugataṃ ||</p>
<p><a class="sc" id="9"></a>taṃ dṛṣṭvā upaniṣaṇṇaṃ gaṇavaraparivāritaṃ puruṣasiṃhaṃ |<br>
vatso iva kṣīrapako upāgame yena saṃbuddho ||</p>
<p><a class="sc" id="10"></a>so ca mudito narottamo niṣaṇṇo <span class="gap">+ + +</span> sugatacchāyāyāṃ |<br>
āmantrayati jananīṃ sukhaṃ śramaṇasyeyaṃ chāyā ||</p>
<p><a class="sc" id="11"></a>bahukā śākyakumārā dṛṣṭā mayā gatā daśasu diśāsu |<br>
ābharaṇabhārabharitā no mahyaṃ manaṃ prasīdeti ||</p>
<p><a class="sc" id="12"></a>yathemaṃ kāṣāyadharaṃ dṛṣṭvā tūrṇaṃ prīṇyati me gātraṃ |<br>
bhāṣantaṃ madhuravacanaṃ śrutvāna prīṇitaṃ me gātraṃ ||</p>
<p><a class="sc" id="13"></a>jālamṛduhastapādo samantaprāsādiko pradarśaniyo |<br>
prekṣanto pi naṃdāmy aham asecanakadarśano khu ayaṃ ||</p>
<p><a class="sc" id="14"></a>tuṣṭo bhavāmi dṛṣṭvāgacchantaṃ dūrato kanakavarṇaṃ |<br>
pratigacchante tu ahaṃ duḥkhito bhavāmi abhāvena ||</p>
<p><a class="sc" id="15"></a>paśyanto nāhetukaṃ mahyaṃ yamasaṃstavaṃ kanakavarṇaṃ |<br>
<a class="sen" id="sen3.260"></a> sahadarśanād* <span class="gap">+ + +</span>atiriva manaṃ prasādiyati ||</p>
<p><a class="sc" id="16"></a>manyām ahaṃ pitā mama bhrātā tataḥ tahiṃ tahiṃ jātīṣu |<br>
āsīd mama śramaṇako tathā hy ayaṃ prīṇayati gātraṃ ||</p>
<p><a class="sc" id="17"></a>ācikṣe mahyaṃ janani yadi te dṛṣṭaṃ śrutaṃ pi vā pūrvaṃ |<br>
kasyārthāye mama so atiriva cittaṃ prasādeti ||</p>
<p><a class="sc" id="18"></a>tasya vacanaṃ śruṇitvā svakasya putrasya bhāṣamāṇasya |<br>
uṣṇam iva viśvasanto rāhulamātā ato abravīt* ||</p>
<p><a class="sc" id="19"></a>paridahyate me hṛdayaṃ paripṛcchati vācāya madhurāya so |<br>
na śakyaṃ rāhulaśirisya svakasya putrasya nākhyātuṃ ||</p>
<p><a class="sc" id="20"></a>kāmaṃ khu mahyaṃ kāyaṃ chindensuḥ suniśitena śastreṇa |<br>
na śakyaṃ rāhulaśirisya svakasya putrasya nākhyātuṃ ||</p>
<p><a class="sc" id="21"></a>kāmaṃ khu mahyaṃ kāyaṃ śākyā vaddhapaṭṭikāyaṃ pāṭensuḥ |<br>
na śakyaṃ rāhulaśirisya svakasya putrasya nākhyātuṃ ||</p>
<p><a class="sc" id="22"></a>kāmaṃ khu mahyaṃ kāyaṃ kahāpaṇamāsikaṃ pi cchindensuḥ |<br>
na śakyaṃ rāhulaśirisya svakasya putrasya nākhyātuṃ ||</p>
<p><a class="sc" id="23"></a>kāmaṃ khu mahyaṃ kāye śākyā api bilaśatāni pāṭensuḥ |<br>
na śakyaṃ rāhulaśirisya svakasya putrasya nākhyātuṃ ||</p>
<p><a class="sc" id="24"></a>eṣo te putra pitā yaṃ paśyasi dūrato kanakavarṇaṃ |<br>
karṇikāraṃ va saṃkusumitaṃ suvarṇavarṇaṃ prasādaniyaṃ ||</p>
<p><a class="sc" id="25"></a><a class="sen" id="sen3.261"></a> yasyaiṣā śaṃkhavalā bhamukāntara ūrṇā dakṣiṇavartā |<br>
eṣo te putra pitā yasyaiṣā prabhā ca niścarati ||</p>
<p><a class="sc" id="26"></a>eṣo te putra pitā yaṃ paśyasi dūrato kanakavarṇaṃ |<br>
kālānusārisadṛśaṃ pravāyaṃtaṃ śīlagaṃdhena ||</p>
<p><a class="sc" id="27"></a>eṣo te putra pitā yaṃ paśyasi dūrato kanakavarṇaṃ |<br>
himavāṃ va śailarājā pratiṣṭhitaṃ dhyāna catvāri ||</p>
<p><a class="sc" id="28"></a>eṣo te putra pitā yaṃ paśyasi dūrato kanakavarṇaṃ |<br>
nāga iva hemavanto abhyudgata āryasaṃghasya ||</p>
<p><a class="sc" id="29"></a>eṣo te putra pitā yaṃ paśyasi dūrato kanakavarṇaṃ |<br>
siṃha iva dāṭhi balī vilokayantaṃ daśadiśāsu ||</p>
<p><a class="sc" id="30"></a>eṣo te putra pitā yaṃ paśyasi dūrato kanakavarṇaṃ |<br>
ṛṣabho iva gogaṇasya parivāritam āryasaṃghena ||</p>
<p><a class="sc" id="31"></a>eṣo te putra pitā yaṃ paśyasi dūrato kanakavarṇaṃ |<br>
candro va pūrṇamāsī prabhāya lokaṃ virocayati ||</p>
<p><a class="sc" id="32"></a>eṣo te putra pitā yaṃ paśyasi dūrato kanakavarṇaṃ |<br>
sūryo va udayanto andhāna janeti obhāsaṃ ||</p>
<p><a class="sc" id="33"></a>eṣo te putra pitā yaṃ paśyasi dūrato kanakavarṇaṃ |<br>
śakro va devarājā puraskṛto devatāgaṇehi ||</p>
<p><a class="sc" id="34"></a>eṣo te putra pitā yaṃ paśyasi dūrato kanakavarṇaṃ |<br>
brahmā va brahmaloke udīrayati adbhutaṃ ghoṣaṃ ||</p>
<p><a class="sc" id="35"></a>eṣo te putra pitā yaṃ paśyasi dūrato kanakavarṇaṃ |<br>
<a class="sen" id="sen3.262"></a> sālavanaṃ va saṃkusumitaṃ dvātriṃśalakṣaṇarucirāṃgaḥ ||</p>
<p><a class="sc" id="36"></a>eṣo te putra pitā yo nagaravaraṃ tvāṃ cāpi mamaṃ ca |<br>
avahāya niṣkrānto anapekṣī jñātisaṃghasya ||</p>
<p><a class="sc" id="37"></a>eṣo te putra pitā yaṃ paśyasi dūrato kanakavarṇaṃ |<br>
śayane sukhaprasuptāṃ kaṇṭhakam abhiruhya niryāto ||</p>
<p><a class="sc" id="38"></a>etasya devatā hi dvāraṃ vivarensu lokanāyakasya |<br>
śabdaṃ cāntarahāye mā koci jano śruṇe śabdaṃ ||</p>
<p><a class="sc" id="39"></a>so tatra mallaviṣaye āmantresi cchandakam āsīno |<br>
cūḍā sā parigṛhītā āhara śuddhodanasakāśaṃ ||</p>
<p><a class="sc" id="40"></a>ābharaṇā kaṇṭhakaṃ ca <span class="gap">+ + +</span> upanāmaya pṛthivīpāle |<br>
abhivādanaṃ ca brūhi mātuś ca mamaṃ narapatiṃ ca ||</p>
<p><a class="sc" id="41"></a>anivartitaṃ gamiṣyaṃ kṛtasvakārthaś ca āgamiṣyāmi |<br>
ohitabhāraviśalyo puṇyakṣetro bhave loke ||</p>
<p><a class="sc" id="42"></a>ohitabhāraviśalyo kṛtasvakārtho jitakleśo jñāti |<br>
gaṇaṃ anukampamāno iha āgato va kapilavastuṃ ||</p>
</blockquote>
<p><a class="sc" id="43"></a>rāhulo dāni mātuḥ sakāśāto śrutvā eṣo me pitā ti tataḥ bhagavato cīvarakoṇake śliṣṭa āha || ambe yadi eṣa mama pitā bhavati agārasyānagāriyaṃ pravrajiṣye paitṛkaṃ mārgaṃ anveṣyaṃ || samanantaraṃ rāhulo bhagavataś cīvarakoṇake saṃśliṣṭaḥ | tāhi dāni antaḥpurikāhi rāvo sṛṣṭo || rājā dāni śuddhodano <a class="sen" id="sen3.263"></a> taṃ ravaṃ śrutvā bhīto pṛcchati || kasyaiṣa pāpako śabdaḥ mahato janakāyasya nirghoṣā yādṛśo sarvārthasiddhe abhiniṣkrānte || tataḥ aparehi ākhyātaṃ || deva rāhulakumāro bhagavataś cīvarakoṇake saṃśliṣṭo aham api pravrajiṣyāmīti || rājā dāni śuddhodano utkaṇṭhito utkaṇṭhaṃ utsṛjati rājavaṃśe || rājā dāni śuddhodano praruṇḍo yadā rājā praruṇḍo tadā sarvaṃ śākyamaṇḍalaṃ praruṇḍaṃ | evaṃ dāni abhyantarato vāhyato ca ekorodanaṃ vartati || rājā śuddhodano roditvā aśrūṇi parimārjayanto yena bhagavāns tenopasaṃkramitvā bhagavataḥ pādau vanditvā ekāsam uttarāsaṃgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpayitvā yena bhagavāns tenāṃjaliṃ praṇāmayitvā bhagavantam etad avocat* || paryāptaṃ yaṃ bhagavāṃ cakravartirājyam avahāya mahāntaṃ ca <span class="gap">+ + +</span> eko abhiniṣkrānto tat sādhu bhagavaṃ rāhulakumāraṃ anujānāhi yaṃ na pravrajiṣyati mā ayaṃ rājavaṃśo udviddhiṣyati || bhagavān āha || caramabhaviko mahārāja eṣo satvo kṛtādhikāro vāsitavāsano anyehi buddhehi abhavyo eṣo gṛhakalatramadhyāvasituṃ | etehi eva skaṃdhehi parinirvāpayitavyaṃ || rājāpi śuddhodano śrāddhaprasaṃno śraddadhāti bhagavato āha ca || yato bhagavān abhiniṣkrānto tato ekehi asmābhi na śakṣitaṃ kiṃcid rāhulasya adhikāraṃ kartuṃ na jātakarmāpi na jaṭākaraṇakarmāpi na kuṇḍalavardhanaṃ | yadā bhagavaṃ rāhulena atyavaśyaṃ pravrajitavyaṃ tat sādhu bhagavāṃ āgametu sapta divasāni saptame divase abhiniṣkramaṇaṃ kariṣyati tam eva se bhaviṣyati jātikarma tam eva cūḍākaraṇaṃ tam eva kuṇḍalavardhanaṃ tam eva abhiniṣkramaṇaṃ ||</p>
<p><a class="sc" id="44"></a><a class="sen" id="sen3.264"></a> atha khalu bhagavāṃ rāhulam āmantrayati || nivartāhi rāhula yathā te ayyako āṇapeti tathā karohi || rāhulaḥ dāni bhagavato cīvarakoṇakā osṛṣṭo ||</p>
<p><a class="sc" id="45"></a>yaśodharāye dāni rāhulaṃ haste gṛhītvā antaḥpuraṃ praveśito utsaṃgena gṛhītvā niṣaṇṇā āha || putra rāhula mā pravrajāhi durabhisaṃbhuṇaṃ nāma dāni putra manyasi | edṛśāni kāśikasūkṣmāṇi vastrāṇi dhāretavyāni yathā iha rājakule edṛśāhi mahārhāhi śayyāhi śayitavyaṃ yatheha rājakule edṛśāni mṛṣṭāni bhojanāni bhoktavyāni yatheha rājakule | api tu putra rāhula pravrājikena bhūmyāṃ tṛṇasaṃstarike śayitavyaṃ vṛkṣamūle śeyyāsanaṃ caṇḍālapukkasakulāni piṇḍāya gantavyaṃ kruḍḍhaprasannānāṃ mukhaṃ nirīkṣitavyaṃ api śvasamānaṃ pi ucchiṣṭaṃ bhojanaṃ bhoktavyaṃ | api kumbhavāsīye śmaśānā ujjhitacoḍakā sāhartavyā araṇyāyatanehi vihartavyaṃ | tatra bhairavāṇi śabdāni śrūyanti sayyathīdaṃ siṃhaśabdā pi vyāghraśabdā pi bheruṇḍakaśabdā pi | tvaṃ ca putra rāhula sukumāro sukhocito rājakule saṃvṛddho tvaṃ ca putra saṃmarjitako vīṇāvaṃśapaṇavamadhurāṃ śabdāṃ śruṇamāṇo kathaṃ te ratir bhaviṣyati taṃ kuhaṃ nāma saṃbhuṇiṣyasi || tatra sādhu putra rāhula iha antaḥpure paṃcahi kāmaguṇehi krīḍāhi pravicārayāhi kiṃ cānena prāvrājyena || rāhula āha || ambe na so mama pitā mahārājakule saṃvṛddho || yaśodharā āha || evam idaṃ || rāhula āha || ambe yo kocit samyagvadamāno vade so sukumāro paramasukumāro ti tat so yo me pitā <a class="sen" id="sen3.265"></a> na so bhūmyāṃ tṛṇasaṃstarike śayati vṛkṣamūle śayyāsanaṃ kalpayati kulākuleṣu piṇḍāya carati ucchiṣṭāni bhojanāni bhuṃjati araṇyāyatane viharati na so pi nāma evaṃ sukumāro evaṃ sukhocito tenāpi abhisaṃbhuṇitaṃ tad vayaṃ nābhibhuṇiṣyāmaḥ || api ca ambe kāmān avahāya agārasyānagāriyaṃ pravrajiṣyaṃ atyavaśyaṃ nirvāṇaṃ prāpayiṣyāmo | api ca ambe yady atra koci dhṛtimāṃ smṛtimāṃ mama evaṃ tatra gaṇayāhi aham eva pravrajiṣyaṃ anveṣyaṃ paitṛkaṃ mārgaṃ || yaśodharā āha || putrāvaśyaṃ pravrajiṣyasi || rāhula āha || bāḍhaṃ atyavaśyaṃ || yaśodharā āha || nāsti mokṣo || rāhula āha || nāsti || yaśodharā āha || parityajasi mamaṃ ca āryyakaṃ ca jñātivargaṃ ca || rāhulo āha || bāḍhaṃ parityajiṣye || yaśodharā āha || śṛṇu putra yadi tāvad atyavaśyaṃ agārasyānagāriyaṃ pravrajasi tato ṣaḍindriyehi susaṃvṛtaguptadvāreṇa viharitavyaṃ bhojane ca te mātrajñatāye bhavitavyaṃ | pūrvarātrāpararātraṃ jāgarikāyogam anuyuktena bhavitavyaṃ | ārabdhavīryeṇa te bhavitavyaṃ | sthānacaṃkramaniṣadyāyogam anuyuktena te viharitavyaṃ | api mānsaśoṇitaṃ te putra parityajitavyaṃ | na caiva buddhaprajñaptiśikṣāpadaṃ atikramitavyaṃ | prajñaptaṃ ca te putra bhagavato śikṣāpadaṃ paripūrṇṇaṃ dhārayitavyaṃ | api jīvitahetor api te putra aṇvetavyaṃ | aprāptasya nirvāṇasya prāptaye susaṃvṛtena ca te putra bhavitavyaṃ || tat kasya hetoḥ || āgacchanti hi putra strīmahallikā prāsādikā darśanīyā bhagavato pādavandīyo teṣāṃ te putra mātṛsaṃjñā upasthāpayitavyā | āgacchanti putra strīkumārīyo prāsādikā darśanīyā ābharaṇabharitā tatra te putra cchando na karaṇīyo api tu te <a class="sen" id="sen3.266"></a> putra tasmiṃ samaye duḥkhānupaśyinā viharitavyaṃ anityānupaśyinā viharitavyaṃ || yadi śaknosi putra rāhula pravrajyāto cittaṃ vinivartayituṃ tataḥ saprasādo bhavāhi ||</p>
<p><a class="sc" id="46"></a>atha khalu rājñā śuddhodanena kapilavastunagare āṇattikā dinnā | yattakaṃ kapilavastusmiṃ nagare sāmantaṃ dvādaśa yojanāni yat kiṃcid gandhaṃ ca mālyaṃ ca puṣpaṃ ca cūrṇaṃ ca taṃ sarvaṃ samudānayatha | yattakā naṭanartaka-ṛllamallapāṇisvarikā saṃnipātetha ||</p>
<blockquote class="gatha">
<p><a class="sc" id="47"></a>manasā devānāṃ vacasā pārthivānāṃ<br>
acireṇāḍhyānāṃ karmaṇā daridrāṇām iti ||</p>
</blockquote>
<p><a class="sc" id="48"></a>rājño vacanamātreṇa taṃ nagaram alaṃkṛtaṃ śodhitaṃ apagataśarkarakaṭhallaṃ dhūpaghaṭikāvidhūpitaṃ avasaktapaṭṭadāmakalāpaṃ citraduṣyaparikṣiptaṃ vitatavitānaṃ muktapuṣpāvakīrṇaṃ ||</p>
<blockquote class="gatha">
<p><a class="sc" id="49"></a><span class="gap">+ + + + + + + + + + + + + + + + + +</span><br>
<span class="gap">+ + + + + + + + + + + + + + + + + +</span><br>
kiṃkāraṇā vividhamālyabhūṣaṇā prathamayauvanadharīyo |<br>
śṛṃgāṭake sthitāni bahūni pramadāsahasrāṇi ||</p>
<p><a class="sc" id="50"></a>prāsādagarbhanilayā kumārikā <span class="gap">+ + +</span> tadā āsi |<br>
mṛgikā va tvaritatvaritā olokanakā nidhāvanti ||</p>
<p><a class="sc" id="51"></a>śuddhodana-ātmajasya putro buddhasya rāhulo nāma |<br>
vijahiya <span class="gap">+ + +</span> bhagavāṃ rājyaṃ cavahāya pravrajati ||</p>
<p><a class="sc" id="52"></a><a class="sen" id="sen3.267"></a> paṭahāni ca vīṇāyo vādenti varasvarā pramuṃcaṃti |<br>
āhanyanti mṛdaṃgā na ciraṃ niryāsyati kumāro ||</p>
<p><a class="sc" id="53"></a>vallakiparivādinīyo madhuraṃ gumugumunti koṇaparighaṭitā |<br>
<span class="gap">+ + + + + + + + +</span> na ciraṃ niryāsyati kumāro ||</p>
<p><a class="sc" id="54"></a>dvīpi-ajinehi vicitro sanandighoṣo ratho paricchannaḥ |<br>
abhiruhya rathaṃ <span class="gap">+ + +</span> abhimano kumāro bhiniṣkramati ||</p>
<p><a class="sc" id="55"></a>kāmasvastyayanāni pāṇighaṭasahasrā amitayaśasya |<br>
ninaṃdiṃsuḥ agrato rāhulasya abhiniṣkramantasya ||</p>
<p><a class="sc" id="56"></a>ete aṃśukaśikharījātā śāṭakakambalakanivastā |<br>
hastiskaṃdhavaragatā kumāra niryāntam anuyānti ||</p>
<p><a class="sc" id="57"></a>ete aṃśukaśikharījātā śāṭakakambalakanivastā |<br>
vicitrasumadhurabhaṇitā kumāra niryāntam anuyānti ||</p>
<p><a class="sc" id="58"></a>rathayugyayānayojanaṃ samācitaṃ śiriye viya paśyanti |<br>
punaḥ aśrupūrṇanayanā rājño antaḥpurikā duḥkhitā ||</p>
<p><a class="sc" id="59"></a>vāraṇacakoranayano saṃprati nagaradvāram anuprāptaḥ |<br>
indro va maruhi parivṛto antaḥpurikāhi lalitāhi ||</p>
<p><a class="sc" id="60"></a>nyagrodhārāmaṃ gataṃ naruttamaṃ nāyakaṃ puruṣasiṃhaṃ |<br>
upagamya kanakavarṇaṃ naruttamaṃ rāhulo pitaraṃ ||</p>
<p><a class="sc" id="61"></a><a class="sen" id="sen3.268"></a> vandati ca uttamayaśaṃ yaśaprāpto mṛdutalehi jālehi |<br>
śīrṣaṃ parimārjate ca nararṣabho kuṃjaraputrasya ||</p>
<p><a class="sc" id="62"></a>kiṃ rāhulabhadra phalitā niyamaprekṣā tvaṃ sakaruṇarūpaṃ |<br>
vijahiya bhavāntako bhava sparṣehi nirvāṇaṃ ||</p>
</blockquote>
<p><a class="sc" id="63"></a>bhagavāṃ dāni āyuṣmantaṃ śāriputram āmantrayati || pravrājehi śariputra rāhulaṃ sakuṭiko te bhaviṣyati || sthaviro dāni bhagavantaṃ pṛcchati || kathaṃ bhagavaṃ pravrājayiṣyaṃ || bhagavān āha || yathā śāriputra ārye dharmavinaye pravrajya kumārabhūtasya || bhaṇāti ahaṃ rāhulo buddhaṃ śaraṇaṃ gacchāmi dharmaṃ śaraṇaṃ gacchāmi saṃghaṃ śaraṇaṃ gacchāmi | dvitīyaṃ pi ahaṃ rāhulo buddho me śaraṇo ananyaśaraṇo dharmo me śaraṇo ananyaśaraṇo saṃgho me śaraṇo ananyaśaraṇo || ahaṃ rāhulo yāvajjīvaṃ prāṇātipātāt prativiramiṣyaṃ yāvajjīvam adattādānāt prativiramiṣyaṃ yāvajjīvaṃ kāmehi mithyācārāt prativiramiṣyaṃ yāvajjīvaṃ mṛṣāvādāt prativiramiṣyaṃ yāvajjīvaṃ surāmaireyamadyapramādasthānāt prativiramiṣyaṃ upāsakaṃ me dhārehi imehi paṃcahi śikṣāpadehi || ahaṃ rāhulo buddhaṃ bhagavantaṃ pravrajitam anupravrajāmi dvitīyakaṃ pi buddhaṃ bhagavantaṃ pravrajitam anupravrajāmi tṛtīyaṃ pi rāhulo buddhaṃ bhagavantaṃ pravrajitam anupravrajito ham asmi || ahaṃ rāhulo yāvajjīvaṃ prāṇātipātāt prativirato vairamaṇaṃ śrāmaṇerasya śikṣāpadaṃ yāvajjātarūparajatapratigraṇaśikṣāpadaṃ dhārayāmi | ime hi daśa śikṣāpadāni || sthaviro dāni rāhulasya keśāny otāretvā pravrājetvā dakṣiṇena hastena <a class="sen" id="sen3.269"></a> śāriputro gṛhītvā vāmato maudgalyāyano tṛṇasaṃstarakaṃ upaviśensuḥ || evaṃ dāni bhagavāṃ kartavya <span class="gap">+ + +</span></p>
<blockquote class="gatha">
<p><a class="sc" id="64"></a>divi bhuvi ca viśrutayaśaṃ vinītagaṇaśrāvakaṃ vipulaprajñaṃ |<br>
śrāvakayugaṃ daśabalo āmantraye karakandikaro ||</p>
<p><a class="sc" id="65"></a>tīkṣṇā hi indriyāṇi ājñāsyati rāhulo imaṃ dharmaṃ |<br>
pravrajatu kumāro so kṛtānukārī bhavatu mahyaṃ ||</p>
<p><a class="sc" id="66"></a>kālajño śārisuto <span class="gap">+ + +</span> lokanāyakaṃ avaci |<br>
pravrājemi katham ahaṃ rāhulaśiri mānsajaṃ jinasya ||</p>
<p><a class="sc" id="67"></a>lokam anukampamāno brahmasvaro nāyako samākhyāti |<br>
yatha āryadharmavinaye pravrajyā kumārabhūtasya ||</p>
<p><a class="sc" id="68"></a>vāmena grahetvā maudgalyāyano dakṣiṇena upatiṣyo |<br>
pravrājetvā etaṃ tṛṇasaṃstarakaṃ upaviśensuḥ ||</p>
<p><a class="sc" id="69"></a>so valayakāni suvarṇasūtraṃ ca yasya kāye oharati |<br>
na bhūyo care duḥkhārtto ārttā smaranti daśabalasya ||</p>
<p><a class="sc" id="70"></a>vāraṇacakoranayanaṃ mātā putraṃ viśālatāmrākṣaṃ |<br>
utsaṃge sthāpayitvā imāhi gāthāhi adhyabhāṣi ||</p>
<p><a class="sc" id="71"></a>uttamaprāvāradharo anulepanarāgavāsitaśarīraḥ |<br>
duḥcarakaṃ srāmaṇyaṃ atyantasukhocitena tvayā ||</p>
<p><a class="sc" id="72"></a>tāyīnāṃ pramuditavyaṃ colakakhaṇḍā varce khanitvāna |<br>
<a class="sen" id="sen3.270"></a> ucchiṣṭaṃ bhoktavyaṃ api rāhula kumbhadāsīye ||</p>
<p><a class="sc" id="73"></a>tuvaṃ suvarṇanūpuro <span class="gap">+ + + + + + + + +</span> |<br>
uttaptakāṃcanasabalo jñātī tuhyaṃ abhiramenti ||</p>
<p><a class="sc" id="74"></a>kin tava putra araṇyena śrutvā tāsāṃ ghoṣaṃ vīṇānāṃ |<br>
madhuramaṃjūghoṣāṇāṃ <span class="gap">+ + + + + +</span> nakulakānāṃ ||</p>
<p><a class="sc" id="75"></a>na dhāresi imasmiṃ prāvacane <span class="gap">+ + + + + +</span> ehi putra |<br>
pratigaccha parāṅmukhyo na hi sulabhaṃ acyutaṃ sthānaṃ ||</p>
</blockquote>
<p><a class="sc" id="76"></a>rāhula āha ||</p>
<blockquote class="gatha">
<p><a class="sc" id="77"></a>yadi mātaḥ kecid udghaṭitajñā mamāpi tatra gaṇayāhi |<br>
aham api hi kleśamathano anugaṃsaṃ paitṛkaṃ mārgaṃ ||</p>
<p><a class="sc" id="78"></a>niśiśāti nāpito khuraṃ rāhulo ca maṇicūḍaṃ muṃceti |<br>
tadā abhimano <span class="gap">+ + +</span> anusmaranto dvipadaśreṣṭhaṃ ||</p>
<p><a class="sc" id="79"></a>dṛṣṭvā ca naṃ abhimanaṃ udyuktaṃ śāsane daśabalasya |<br>
taṃ prāpuṇāhi kṣipraṃ sphṛśa nirvāṇaṃ sukhaṃ śāntaṃ ||</p>
<p><a class="sc" id="80"></a>ye te putraka dharmā jātiṃ ca jarāṃ ca vītivartenti |<br>
tāṃ prāpuṇāhi kṣipraṃ iti rāhulaṃ api so avaca ||</p>
<p><a class="sc" id="81"></a>tāṃ śirasijasallekhāṃ āvallitanīlakaṇṭhasahavarṇāṃ |<br>
<a class="sen" id="sen3.271"></a> utsaṃgena grahetvāna mātāsya praticchupati keśāṃ ||</p>
<p><a class="sc" id="82"></a>sā aśrupūrṇanayanā yaśodharā dharmavegasaṃjātaṃ |<br>
putraṃ svaṃ rāhulaśiriṃ apagatakeśaśiraṃ dṛṣṭvāna ||</p>
<p><a class="sc" id="83"></a>taṃ apagatagṛhiliṃgaṃ drumaraktaṃ kāṣāyaprāvṛtakaṃ |<br>
maudgalyānupatiṣyā pravrājayi rāhulakumāraṃ ||</p>
<p><a class="sc" id="84"></a>sa pravrajito tato vai putro dvātriṃśallakṣadharasya |<br>
viharati śikṣākāmo upatiṣyaṃ niśrāya sthaviraṃ ||</p>
<p><a class="sc" id="85"></a>evaṃ tvayi pratirūpaṃ yo tvaṃ śraddhāya pravrajitvāna |<br>
kāmaguṇeṣv anapekṣo carase aliptamano <span class="gap">+ + +</span> ||</p>
<p><a class="sc" id="86"></a>śālīnamodanaṃ śuci anekasūparasavyaṃjanopetaṃ |<br>
bhuṃjitva śākiyakule piṇḍāye rāhulo carati ||</p>
<p><a class="sc" id="87"></a>tamatimirapaṭalamathanaṃ putraṃ buddhasya rāhulaṃ nāma |<br>
sarvāśravaprahīnaṃ vandatha śirasā ca manasā ca ||</p>
</blockquote>
<p><a class="sc" id="88"></a>atha khalu yaśodharā rāhulamātā yadā bhagavān antaḥpurikānāṃ mūle bhujitvā tataḥ yaśodharā rāhulamātā tāsāṃ jyeṣṭhikānāṃ gauraveṇa paścimake divase yena bhagavāns tenāṃjaliṃ praṇāmayitvā bhagavantaṃ saśrāvakasaṃghaṃ śuvetanāya bhaktena nimantreti | adhivāsaye bhagavāṃ tūṣṇībhāvena || atha khalu yaśodharā bhagavatas tūṣṇībhāvenādhivāsanāṃ viditvā hṛṣṭā prītisaumanasyajātā saṃvṛttā || tasyā eva rātryā <a class="sen" id="sen3.272"></a> atyayena prabhūtaṃ khādanīyabhojanīyaṃ pratijāgaritvā bahūni pratyagrapraṇītāni modakāni varṇagandharasopetāni pratijāgaritvā tasyaiva rātryātyayena svakaṃ niveśanaṃ siktasaṃmṛṣṭaṃ kārāpitaṃ osaktapaṭṭadāmakalāpaṃ muktapuṣpāvakīrṇaṃ vitatavitānaṃ bhagavato mahārhāsanaprajñaptiḥ kṛtā yathopakaṃ ca bhikṣusaṃghasya ||</p>
<p><a class="sc" id="89"></a>atha khalu bhagavāṃ kālyasyaiva nivāsayitvā pātracīvaram ādāya bhikṣusaṃghaparivārito ntaḥpuraṃ praviśati || atha khalu yaśodharā rāhulamātā nānāprakārehi vastrehi cābharaṇehi cātmānam alaṃkṛtvā bhagavantaṃ pariviśati modakena ca bhagavantaṃ pralobhayati apy eva nāma āryaputraḥ agāram adhyāvaseyā na ca bhagavato cittasyānyathātvaṃ || atha bhagavāṃ yaṃ kālaṃ bhukto dhautapāṇir apanītapātro bhikṣusaṃgho ca tataḥ bhagavatā rājā śuddhodano mahāprajāpatī gautamī yaśodharā ca rāhulamātā saparivārā dharmayā kathayā <span class="gap">+ + +</span> saṃdarśayitvā samādāpayitvā samuttejayitvā saṃpraharṣayitvā utthāyāsanāto prakrāmi ||</p>
<p><a class="sc" id="90"></a>bhikṣū dāni bhagavantam āhansuḥ || paśya bhagavaṃ kathaṃ yaśodharā sarvālaṃkāravibhūṣitā ātmānam alaṃkṛtvā bhagavantaṃ pariviśati modakena ca bhagavantaṃ pralobhayati na ca cittasyānyathābhāvo || bhagavān āha || na hi bhikṣavaḥ etarahim eva anyadāpi eṣā yaśodharā sarvālaṃkāravibhūṣitā ātmānaṃ alaṃkṛtvā pariviśati modakena ca pralobhayati atrāntare ekaśṛṃgajātakaṃ punaḥ kartavyaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
