<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="mvu38">
<article>
<div class="hgroup">
<p class="division">Mahāvastu</p>
<h1>38. Lizard Jātaka</h1>
</div>
<p><a class="sc" id="1"></a>bhikṣū bhagavantam āhansuḥ | kathaṃ bhagavaṃ yaśodharā na śakyati toṣayituṃ || bhagavatā kumārabhūtena kanyānām alaṃkārāṃ pi viśrāṇayantena yaśodharāye śatasahasramūlyaṃ hāraṃ dinnaṃ | sā ca āha | ettakamātraṃ arhāmi || kumāreṇa bhūyo śatasahasramūlyaṃ aṃgulīyakaṃ dinnaṃ tathāpi na santuṣyati || kathaṃ yaśodharā atṛptā na śakyati rādhayituṃ || bhagavān āha || eṣā bhikṣavo yaśodharā na idānīm eva atṛptā anyadāpi eṣā atṛptā ||</p>
<p><a class="sc" id="2"></a>bhūtapūrvaṃ bhikṣavo atītam adhvāne nagare vārāṇasī kāśijanapade rājā suprabho nāma rājyaṃ kārayesi | tasya kumāro sutejo nāma kṛtapuṇyo maheśākhyo nivāto sukhasaṃsparśo pūrvālāpī priyabhāṣī amātyānāṃ bhaṭṭabalāgrasya śreṣṭhisya naigamasthānāṃ sarvasya iṣṭo bahumataś ca || rājño utpanno | imo sarvajanakāyo kumārasya guṇagṛhīto kadācid ete mama jīvitād vyaparopayitvā kumāraṃ rājye pratiṣṭāpayensuḥ | tena rājñā so kumāro vipravāsito || so dāni kumāro bhāryāya sārdhaṃ anuhimavante <a class="sen" id="sen2.65"></a> anyatarasmiṃ vanakhaṇḍe tṛṇakuṭiṃ ca parṇakuṭiṃ ca kṛtvā prativasati mūlapatraphalodakena yāpento sukhopapannāni ca mṛgavarāhamānsāni paribhuṃjanto || tasya dāni āśramāto [nirgatasya] mārjāreṇa vaṭharāṃ godhāṃ māretvā tasya bhāryāye agrato nikṣipitvā gataṃ || sā tāṃ godhāṃ pāṇināpi ca na spṛśati || kumāro mūlapatraphalāni ādāya āśramaṃ gato paśyati ca āśrame tāṃ godhāṃ raudrāṃ vaṭharāṃ | so tāṃ rājadhītāṃ pṛcchati kuto imā godhā || sā āha || eṣā mārjāreṇa ānītā || kumāro āha || kiṃ dāni eṣā godhā siddhā || sā naṃ āha || gomayo ti kṛtvā na siddhā || kumāro āha || na eṣā godhā abhakṣyā bhakṣyā eṣā manuṣyāṇāṃ || sā dāni godhā tena kumāreṇa nirchavikṛtvā pakvā | pacitvā drumaśākhāyām olaṃbitā || sā cāsya bhāryā ghaṭam ādāya udakahāriṃ gatā | gacchāmi ahaṃ udakam āhariṣyāmi | tataḥ āhāraṃ kariṣyāmi ||</p>
<p><a class="sc" id="3"></a>tāyo tāṃ godhāṃ pakvāṃ samānāṃ dṛṣṭā varṇasaṃpannāṃ ca gandhasaṃpannāṃ ca alūhāṃ ca pratyagrāṃ ca abhilāṣam utpannaṃ | kumārasyāpi tāye bhāryāye etad abhūṣi | eṣā rājadhītā imāṃ godhāṃ asiddhāṃ hastenāpi na icchati spṛśayituṃ | yatra ca velāṃ pakvā tataḥ abhinandati bhoktuṃ | yadi etāya mama mūle premā bhave tad eṣā godhā mayā phalahāragatena siddhā bhaveyā | nāsyā ato godhāye kiṃcit saṃvibhajiṣyaṃ godhāṃ paribhuṃjiṣyāmi || tena sā godhā tāye rājadhītare udakahāriṃ gatāye khāditā rājadhītā ca udakaghaṭam ādāya āgatā || sā dāni kumārasyāha || āryaputra kahiṃ sā godhā || kumāra āha || palāyitā || sā cinteti | kathaṃ pakvā godhā vṛkṣaśākhāyām <a class="sen" id="sen2.66"></a> ālagnā palāyitā ti || tasyā rājadhītāye etad abhūṣi | nāhaṃ kumārasya iṣṭā || tasyā taṃ daurmanasyaṃ hṛdayaṃ praviṣṭaṃ ||</p>
<blockquote class="gatha">
<p><a class="sc" id="4"></a>sarvasatvā mariṣyanti maraṇāntaṃ hi jīvitaṃ |<br>
yathākarma kariṣyanti puṇyapāpaphalopagā ||</p>
<p><a class="sc" id="5"></a>narakaṃ ca pāpakarmāṇo kṛtapuṇyā ca svargatiṃ |<br>
apare ca mārgaṃ bhāvetvā nirvāsyanti anāśravāḥ ||</p>
</blockquote>
<p><a class="sc" id="6"></a>so dāni rājā suprabho kāladharmeṇa saṃyukto | amātyehi sutejo kumāro vanāto ānetvā rājye vārāṇasīyaṃ abhiṣikto || rājño sutejasya devīya mūle na kiṃcid aparityaktaṃ | na kiṃcit tatra rājye ratnasaṃmataṃ | sarvaṃ devīye upanāmeti yāni vastrāṇi udārāṇi ābharaṇāni hārārdhahārāṇi tāni devīye upanāmayati na ca śaknoti ārādhayituṃ | tāye ca naṃ godhā hṛdayaṃ gatā || tasya rājño sutejasya bhavati | ahaṃ devīye na sā kiṃcid guṇajātī yāṃ na karomi na sā kiṃcit priyatā yāṃ na darśemi na ca śaknomi toṣayituṃ || so tām āha || devi ahaṃ tava na kiṃcid guṇajātī yāṃ na karomi na sā ca priyatā yāṃ na darśemi na ca śaknomi toṣituṃ na paribuddhyāmi kim atra antaraṃ | jalpatu devī || sā dāni devī taṃ sutejaṃ rājānaṃ gāthayā vādhyabhāṣati ||</p>
<blockquote class="gatha">
<p><a class="sc" id="7"></a>adyāpi te taṃ vanasmiṃ avabuddhyāmi kṣatriyā<br>
yasya te dhanuhastasya sānubaddhakalāpino |<br>
olagnā drumaśākhāyāṃ pakvā godhā palāyitā ||</p>
</blockquote>
<p><a class="sc" id="8"></a>rājā āha ||</p>
<blockquote class="gatha">
<p><a class="sc" id="9"></a>name namantasya bhaje bhajantaṃ<br>
<a class="sen" id="sen2.67"></a> kṛtānukāryasya kareya arthaṃ |<br>
asaṃbhajantaṃ ca na saṃbhajeya<br>
nānarthakāmasya kareya arthaṃ ||</p>
<p><a class="sc" id="10"></a>tyaje tyajantaṃ satataṃ na gacche<br>
apetabhāvena na saṃvaseyā |<br>
dvijo drumaṃ kṣīṇaphalaṃ vinditvā<br>
anyaṃ parīkṣeya mahāṃ hi loko ||</p>
</blockquote>
<p><a class="sc" id="11"></a>syāt khalu punar bhikṣavaḥ yuṣmākam evam asyād anyo so tena kālena tena samayena sutejo nāma rājā abhūṣi | na khalv evaṃ draṣṭavyaṃ || tat kasya hetoḥ || ahaṃ so tena kālena tena samayena vārāṇasīyaṃ sutejo nāma rājā abhūṣi || anyā sā rājño sutejasya devī abhūṣi agramahiṣī | na khalv etad evaṃ draṣṭavyaṃ | eṣā sā bhikṣavaḥ yaśodharā rājño sutejasya devī agramahiṣī abhūṣi | tadāpi eṣā atṛptā na śakyati toṣayituṃ | etarahiṃ pi eṣā atṛptā na śakyati toṣayituṃ ||</p>
<p class="endsection">iti śrīgodhājātakaṃ samāptaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
