<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="mvu108">
<article>
<div class="hgroup">
<p class="division">Mahāvastu</p>
<h1>108. The Three Kāśyapas</h1>
</div>
<p><a class="sc" id="1"></a>atha khalu bhagavato etad abhūṣi || kim adhimuktā jaṭilā jaṭilā khalu jaṭilādhimuktā ti bhagavāṃ jaṭilasahasraṃ abhinirmiṇitvā prāsādikāṃ prasādanīyāṃ maheśākhyāṃ tehi saṃparivārito vaihāyasena ṛddhīye uruvilvākāśyapasya jaṭilasya upasaṃkrānto || uruvilvākāśyapaḥ saparivāro sārdhaṃ paṃcahi jaṭilaśatehi jaṭilasahasraṃ dṛṣṭvā prāsādikāṃ ca darśanīyāṃ ca saṃkocam āpanno | imaṃ vāsmākam āśramaṃ sarvo upasthito mahājanakāyo āgamiṣyati te cāsmākaṃ abhiprasannā uruvilvākāśyapasya ṛṣisya saparivārasya loke samasamo nāsti ayaṃ ca ṛṣi jaṭilasahasraparivāro maharddhiko mahānubhāvo adyaivam ihāśramaṃ prāpto sarvajanakāyo etasya ṛṣisya sahasraparivārasya maharddhikasya mahānubhāvasyābhiprasīdiṣyati | abhiprasannā ca prasannādhikāraṃ kariṣyanti satkariṣyanti gurukariṣyanti mānayiṣyanti pūjayiṣyanti apacāyiṣyanti mama saparivārasya na tathā samanvāhariṣyanti || atha khalu bhagavāṃ uruvilvākāśyapasya ṛṣisya imam evarūpaṃ cetaso parivitarkam ājñāya svayaṃ jaṭilaveśam antarahāyitaṃ ca nirmitaṃ ca jaṭilasahasraṃ || atha khalu uruvilvākāśyapo jaṭilo tasmiṃ jaṭilasahasre antarhite svakena rūpeṇa ca bhagavantaṃ dṛṣṭvā tathāgatam arhantaṃ samyaksaṃbuddhaṃ vidyācaraṇasaṃpannaṃ sugataṃ lokavidaṃ anuttaraṃ puruṣadamyasārathiṃ <a class="sen" id="sen3.425"></a> śāstāraṃ devānāṃ ca manuṣyāṇāṃ ca dvātriṃśatīhi mahāpuruṣalakṣaṇehi samanvāgataṃ aśītiha anuvyaṃjanehi upaśobhitaśarīraṃ aṣṭādaśehi āveṇikehi buddhadharmehi samanvāgataṃ daśahi tathāgatabalehi balavantaṃ caturhi vaiśāradyehi viśāradaṃ prāsādikaṃ prasādanīyaṃ ca śāntendriyaṃ śāntamānasaṃ uttamadamasamathaprāptaṃ paramadamaśamathaprāptaṃ nāgo viya kāritakāraṇo avahirgatehi indriyehi avahirgatena mānasena sthitena dharmatāprāptena gupto nāgo jitendriyo hradam ivāccho anāvilo viprasanno ratanayūpaṃ va abhyudgataṃ suvarṇabimbam iva prabhāsayantaṃ tejorāśiṃ śirīye dīpyamānaṃ dvitīyam iva ādityaṃ udayantaṃ asecanakaṃ apratikūlaṃ darśanāya | dṛṣṭvā ca punar uruvilvākāśyapo saparivāro vismito abhūṣi | maharddhiko śramaṇo gautamo mahānubhāvo ’yaṃ ahaṃ punar maharddhikataro ||</p>
<p><a class="sc" id="2"></a>atha khalu so janakāyo āgatāgato bhagavantam upasaṃkramensuḥ bhagavataḥ pādau śirasā vanditvā bhagavantam eva puraskarensuḥ bhagavato darśanena na tṛpyensuḥ || atha uruvilvākāśyapasya ṛṣisya etad abhūṣi || aho punar me āśramāto śramaṇo gautamo anyena prakrameyā || atha bhagavān uruvilvākāśyapasya ṛṣisya imam evarūpaṃ cetaso parivitarkam ājñāya tadyathāpi nāma balavāṃ puruṣo saṃmiṃjitāṃ vā bāhāṃ prasāraye prasāritāṃ vā bāhāṃ saṃmiṃjaye ettakena kṣaṇavītihāreṇa uruvilvākāśyapasya ṛṣisyāśramāto vaihāyasam abhyudgamya uruvilvāyāṃ senāpatigrāmake pratyasthāsi nadyā nairaṃjanāyās tīre ajapālasya nyagrodhamūle || atha khalu uruvilvākāśyapasya jaṭilavṛtteḥ apagatena janakāyena etad abhūṣi || aho punaḥ śramaṇo gautamo ihāgacche ihāgato khādanīyaṃ bhojanīyaṃ paribhuṃjeyā || atha khalu bhagavāṃ uruvilvākāśyapasya jaṭilasya imaṃ evarūpaṃ cetasaḥ parivitarkam ājñāya tadyathāpi nāma balavāṃ puruṣo sammiṃjitāṃ vā bāhāṃ prasāraye prasāritāṃ vā bāhāṃ saṃmiṃjaye ettakena kṣaṇavītihāreṇa ajapālasya nyagrodhamūlāto vaihāyasam abhyudgamya uruvilvākāśyapasya <a class="sen" id="sen3.426"></a> jaṭilasyāśrame pratyasthāsi || atha khalu uruvilvākāśyapasya jaṭilasya saparivārasya etad abhūṣi || maharddhiko śramaṇo gautamo mahānubhāvo parasatvānāṃ parapudgalānāṃ cittena cittaṃ jānāti maharddhikatarā ca vayaṃ || atha khalu uruvilvākāśyapo jaṭilo bhagavantaṃ svahastena praṇītena khādanīyabhojanīyena santarpayati || atha khalu bhagavāṃ bhuktāvī dhautapātra apanītapāṇir uruvilvākāśyapasya ṛṣisya jaṭilasya taṃ deyadharmaṃ imāyānumodanāyānumodaye ||</p>
<blockquote class="gatha">
<p><a class="sc" id="3"></a>agnihotramukhā yajñā sāvitrī chandasāṃ mukhaṃ |<br>
rājā mukhaṃ manuṣyāṇāṃ nadīnāṃ sāgaro mukhaṃ ||</p>
<p><a class="sc" id="4"></a>nakṣatrāṇāṃ candro mukhaṃ <span class="gap">+ + + + + + + + +</span> |<br>
ādityo tapasāṃ ūrdhvaṃ tiryag adhas tapasvatāṃ |<br>
sadevakasya lokasya saṃbuddho vadatāṃ varo ||</p>
</blockquote>
<p><a class="sc" id="5"></a>atha khalu uruvilvākāśyapo saparivāro vaihāyasam antarīkṣe sthito agniṃ juhvati teṣāṃ tam agniṃ na jvalati teṣām etad abhūṣi || kasyāyam anubhāvo yenāgnir na prajvalati | nūnaṃ śramaṇasya gautamasyānubhāvena || so dāni agniḥ prajvalito teṣām etad abhūṣi || maharddhiko śramaṇo gautamo mahānubhāvo vayaṃ punaḥ maharddhikatarā || tahiṃ agnismiṃ āhutiṃ prakṣipati na ca patati teṣām etad abhūṣi || kasyāyam anubhāvo yenāgnismiṃ āhunī na patati | nūnaṃ śramaṇasya gautamasyānubhāvena | yato sānaṃ evaṃ bhavati śramaṇasya gautamasyānubhāvo ti tataḥ sā āhutir agnihotrasmiṃ patati || agniṃ juhutvāntarīkṣāto <a class="sen" id="sen3.427"></a> otariṣyāmo ti na śaknonti otarituṃ || teṣām etad abhūṣi || kasyāyam anubhāvo yenāntarīkṣāto na śaknoma āśramaṃ otarituṃ | nūnaṃ śramaṇasya gautamasyānubhāvena || yataḥ sānaṃ etad abhūṣi śramaṇasyāyaṃ gautamasyānubhāvo ti atha tato antarīkṣāto āśrame pratiṣṭhitā śivikeṣu svakasvakeṣu niṣīdiṣyāmo ti na ca tāni śivikāni addaśensuḥ || teṣām etad abhūṣi || kasyāyam anubhāvo yena vayaṃ śivikāṃ na dṛśema | nūnaṃ śramaṇasya gautamasyānubhāvena || yato sānaṃ evaṃ bhavati śramaṇasya gautamasyānubhāvo ti atha tāni sivikāni addasensuḥ || teṣām etad abhūṣi || maharddhiko śramaṇo gautamo mahānubhāvo vayaṃ punar maharddhikatarā | pāniyakarakāni ādāya udakahārā gamiṣyāmo ti na ca tāni karakāni addensuḥ || teṣām etad abhūṣi || kasyāyam anubhāvo nūnaṃ śramaṇasya gautamasya | yato sānaṃ evaṃ bhavati śramaṇasya gautamasyānubhāo ti atha tāni svakasvakāni karakāni addaśensuḥ || teṣām etad abhūṣi || maharddhiko śramaṇo gautamo mahānubhāvo vayaṃ punar maharddhikatarā || karakāni ādāya nairaṃjanāṃ nadīṃ udakahāriṃ gatā na ca śaknonti tāni karakāni bharayituṃ || teṣāṃ etad abhūṣi || kasyāyam anubhāvo nūnaṃ śramaṇasya gautamasya || yato sānaṃ evaṃ bhavati śramaṇasyāyaṃ gautamasyānubhāvo ti atha tāni karakāni udakena bharensuḥ || teṣām etad abhūṣi || maharddhiko yaṃ śramaṇo gautamo mahānubhāvo vayaṃ punar maharddhikatarā || āhāraṃ kariṣyanti na ca śaknonti āhāraṃ kartuṃ || teṣām etad abhūṣi ||</p>
<p><a class="sc" id="6"></a><a class="sen" id="sen3.428"></a> kasyāyam anubhāvo nūnaṃ śramaṇasya gautamasya || yato sānaṃ evaṃ bhavati śramaṇasyāyaṃ gautamasyānubhāvo tti tataḥ śaknonti āhāraṃ kartuṃ || teṣām etad abhūṣi || maharddhiko śramaṇo gautamaḥ mahānubhāvo vayaṃ punar maharddhikatarā || kṛtāhārā kāṣṭhāni pātayiṣyāmo ti utkṣipitāni kuṭhārāṇi na śaknonti nikṣipituṃ || teṣām etad abhūṣi || kasyāyam anubhāvo nūnaṃ śramaṇasya gautamasya || yato sānaṃ evaṃ bhavati śramaṇasya gautamasyāyam anubhāvo ti atha tāni kuṭhārāṇi utkṣiptāni nikṣepensuḥ tāni ca kāṣṭhāni pātayensuḥ || teṣāṃ etad abhūṣi || maharddhiko yaṃ śramaṇo gautamo mahānubhāvo vayaṃ punar maharddhikatarāḥ ||</p>
<p><a class="sc" id="7"></a>evaṃ bhagavāṃ uruvilvākāśyapasya saṃmukhā trayo bhrātarāṃ saparivārāṃ paṃcahi prātihāryaśatehi vinayesi | paścimaṃ prātihāryaṃ || bhagavāṃ pratisaṃlīyitukāmo uruvilvākāśyapam āha || kāśyapa atra agniśaraṇamhi te saṃlayiṣyāmīti || uruvilvākāśyapo āha || so gautama agniśaraṇo apraveśyo kenacit* manuṣyeṇa vā amanuṣyeṇa vā atra saraṇe duṣṭanāgo prativasati | vayaṃ pi tāvad etaṃ agniśaraṇaṃ dūre parivarjema tasya duṣṭanāgasya bhayena || bhagavān āha || anujānāhi tvaṃ kāśyapa pratisaṃlayiṣyāmi aham atrāgniśaraṇe || uruvilvākāśyapo āha || na te bho gauatama agniśaraṇaṃ anujānāmi | atra doṣa eva ākhyāyati etaṃ agniśaraṇaṃ imāni ca bahūni tṛṇakuṭikāparṇakuṭikāśatāni yatra bhavāṃ gautamo nandati tatra pratilīyatu || atha khalu bhagavāṃ utthāyāsanāto uruvilvākāśyapasyāgniśaraṇaṃ <a class="sen" id="sen3.429"></a> praviśitvā niṣīde pratisaṃlayanāya || bhagavān dāni agniśaraṇe tejodhātuṃ samāpanno | so dāni bhagavataḥ tejaṃ asahanto yato bhagavato pātraṃ caturhi mahārājehi dinnaṃ tatra okasto | bhagavatā ca maitryā sphuṭo damito ca nirviṣo saṃvṛtto na ca bhūyo krodhaṃ vyāvahati || agniśaraṇo bhagavato tejena ekajvālībhūto dṛśyati || teṣāṃ jaṭilānām etad abhūṣi || duṣṭanāgena gautamo śramaṇo dagdho agniśaraṇo ca sarvaṃ ādīptaṃ || te dāni udakam ādāya pradhāvitā agniśaraṇaṃ nirvāpayiṣyāmo tti śramaṇaṃ ca gautamaṃ parimocayiṣyāmo tti || bhagavāṃ taṃ nāgaṃ dametvā nirviṣaṃ kṛtvā pātreṇādāya uruvilvākāśyapasyopanāmayati || uruvilvākāśyapo bhagavato pātragataṃ tan nāgaṃ saparivāro vismito | maharddhiko śramaṇo gautamo mahānubhāvo yatra hi nāma paśya bhagavan manuṣyeṇa vā amanuṣyeṇa vā na śakyaṃ praveṣṭuṃ ti so śramaṇasya gautamasya tejena paryādinno || atha khalu uruvilvākāśyapasya saṃmukhā te trayo bhrātaro saparivārā bhagavatā imena paścimena prātihāryeṇa sarve abhiprasāditā ||</p>
<blockquote class="gatha">
<p><a class="sc" id="8"></a>damayitvā uragarājaṃ uruvilvākāśyapa-agniśaraṇasmiṃ |<br>
pātreṇa nīharitvā kāśyapaśiriṇo upanayāsi ||</p>
<p><a class="sc" id="9"></a>eṣo sya paśya kāśyapa paryādinno svatejasā tejo |<br>
yasya bhavanaṃ na śakyaṃ praveṣṭum iha kenacil loke ||</p>
<p><a class="sc" id="10"></a>saṃhṛṣṭaromakūpo uruvilvākāśyapo saparivāro |<br>
naranāgena hi nāgo dānto upaśamayito dṛṣṭo ||</p>
<p><a class="sc" id="11"></a>so nāgo yasyārthaṃ maharṣibhavanaṃ āsīd duḥpraveśo |<br>
so dānto nirviṣaś ca kṛto yaṃ buddhānubhāvena ||</p>
</blockquote>
<p><a class="sc" id="12"></a><a class="sen" id="sen3.430"></a> bhagavān āha ||</p>
<blockquote class="gatha">
<p><a class="sc" id="13"></a>mayā vinīte na santi doṣā atrāniyato kāśyapa na vidyate |<br>
nabhaṃ pateya pṛthivī phaleya ca na buddhadānto saviṣo caret* ||</p>
<p><a class="sc" id="14"></a>visarjito bhagavatā sa saṃvartanāga ti pannago bhaṇito |<br>
mānuṣakāyo bhūtvā praṇipate caraṇeṣu sugatasya ||</p>
<p><a class="sc" id="15"></a>śaraṇaṃ bhavāhi naravara ayaṃ na me atyayo mahāprajña |<br>
yasya mama āsi cittaṃ praduṣṭam apaviddhaṃ pratyakṣaṃ ||</p>
<p><a class="sc" id="16"></a>bāhyaṃ kṛtaṃ narottama aparādho mama anatyayo yam ahaṃ |<br>
taṃ khalu vināyakavara puna te śaraṇaṃ ahaṃ gacche ||</p>
<p><a class="sc" id="17"></a>vaṃditva vandanīyaṃ bahuśo ca pradakṣiṇīkaritvāna |<br>
gurugāraveṇa mahatā namasya nāgo apakrānto ||</p>
</blockquote>
<p><a class="sc" id="18"></a>bhagavatā uruvilvākāśyapo paṃcaśataparivāro nadīkāśyapo ca triśataparivāro gayākāśyapo ca dviśataparivāro sarve trayo bhrātaro paṃcahi prātihāryaśatehi balavaśībhāve vinītā ehibhikṣukāye sarve pravrājitā upasaṃpāditā | etha bhikṣavaś caratha tathāgate brahmacaryaṃ || teṣāṃ dāni bhagavatā ehibhikṣukāye ābhāṣṭānāṃ yat kiṃcid ṛṣiliṃgaṃ ṛṣigupti ṛṣidhvajaṃ ṛṣikalpaṃ sarvaṃ samantarahitaṃ tricīvarā ca sānaṃ prādurbhavensuḥ sumbhakā ca pātrā prakṛtisvabhāvasaṃsthitā ca keśā īryāpatho sānaṃ saṃsthihe tadyathā varṣaśatopasaṃpannānāṃ bhikṣūṇāṃ | evam āyuṣmantānām uruvilvākāśyapanadīkāśyapagayākāśyapānāṃ trayāṇāṃ bhrātṝṇāṃ saparivārāṇāṃ upasaṃpadā bhikṣubhāvo ||</p>
<p><a class="sc" id="19"></a><a class="sen" id="sen3.431"></a>teṣāṃ dāni upaseno nāma bhāgineyo tasyaiva nadyā nairaṃjanāyās tīre āśramaṃ māpayitvā patropetaṃ puṣpopetaṃ phalopetaṃ tatrāsau prativasati triśataparivāro caturdhyānalābhī paṃcābhijño maharddhiko mahānubhāvo || tehi dāni uruvilvākāśyapapramukhehi bhikṣūhi sarvantaṃ ṛṣibhāṇḍaṃ ajinopānahacīvarā ca kaṭhīnakā ca kamaṇḍaluṃ ca nadyāṃ nairaṃjanāyāṃ pravāhitā | so asmākaṃ bhāgineyo upaseno etena ṛṣibhāṇḍena saparivāro kāryaṃ kariṣyati || tehi taṃ bhāṇḍaṃ nairaṃjanāyāṃ vuhyantaṃ dṛṣṭvā tehi taṃ bhāṇḍaṃ sarvaṃ utkaḍḍhitaṃ || tasya dāni upasenasya ṛṣisya etad abhūṣi | mā haiva me mātulakā kenacid viheṭhitā bhaviṣyanti || so dāni śīghraśīghraṃ tvaramāṇarūpo saparivāro uruvilvākāśyapanadīkāśyapagayākāśyapānāṃ āśramaṃ āgato bhagavāṃ ca saparivāro kṛtabhaktakṛtyo | bhikṣusaṃgho nadyāṃ nairaṃjanāyāṃ pātrāṇi nimajjetvā śodhenti parimārjanti ||</p>
<p><a class="sc" id="20"></a>atha khalu upaseno ṛṣir yena uruvilvākāśyapo tenopasaṃkramitvā āyuṣmantaṃ uruvilvākāśyapaṃ gāthāye adhyabhāṣe ||</p>
<blockquote class="gatha">
<p><a class="sc" id="21"></a>mohaṃ te juhito agni mohan te so tapo kṛto |<br>
yaṃ jahe paścime kāle jīrṇāṃ va urago tvacaṃ ||</p>
</blockquote>
<p><a class="sc" id="22"></a>atha khalv āyuṣmāṃ uruvilvākāśyapo upasenaṃ ṛṣiṃ gāthāye pratyabhāṣe ||</p>
<blockquote class="gatha">
<p><a class="sc" id="23"></a>mohaṃ me juhito agni mohaṃ me so tapo kṛto |<br>
yaṃ jahe paścime kāle jīrṇāṃ va urago tvacaṃ ||</p>
</blockquote>
<p><a class="sc" id="24"></a>so pi ca bhagavatā saparivāro balavaśībhāve vinīto ehibhikṣukāye pravrājito <a class="sen" id="sen3.432"></a> upasaṃpādito | etha bhikṣavo caratha tathāgate brahmacaryaṃ || teṣāṃ bhagavatā ehibhikṣukāye ābhāṣṭānāṃ yat kiṃcid ṛṣiliṃgaṃ ṛṣigupti ṛṣidhvajaṃ ṛṣikalpaṃ sarvaṃ samantarahitaṃ tricīvaraṃ sānaṃ ca prādurbhūtaṃ sumbhakaṃ ca pātraṃ prakṛtisvabhāvasaṃsthitā ca keśā īryā ca saṃsthihe tadyathāpi nāma varṣaśatopasaṃpannānāṃ bhikṣūṇāṃ | eṣo āyuṣmato upasenasya ardhatriśataparivārasya pravrajyā upasaṃpadā bhikṣubhāvo || idaṃ bhagavato prathamaṃ śrāvakasaṃnipātaṃ ardhatrayodaśa bhikṣuśatāni ||</p>
<p><a class="sc" id="25"></a>bhikṣū bhagavantam āhansuḥ || kasya bhagavaṃ karmasya vipākena āyuṣmantā uruvilvākāśyapanadīkāśyapagayākāśyapā trayo bhrātaro maharddhikā mahānubhāvā kṣiprādhigamā ca || bhagavān āha || eteṣām eva bhikṣavaḥ pūrvapraṇidhānaṃ buddhe oruptasya kuśalamūlasya vipāko yat te maharddhikā ca mahānubhāvāś ca kṣiprādhigamāś ca ||</p>
<p><a class="sc" id="26"></a>bhūtapūrvaṃ bhikṣavo tītamadhvāne hastināpure rājā mahendro nāmābhūṣi kṛtapuṇyo maheśākhyo dhārmiko dharmarājā susaṃgṛhītaparivāro dānasaṃvibhāgaśīlo | tasya dāni rājño puṣpo nāma tathāgato rhan samyaksaṃbuddho saśrāvakasaṃgho hastināpure yācitako vasati || kaliṃgeṣu siṃhapuraṃ nāma nagaraṃ tatra trayo bhrātaro ekamātṛkā rājyaṃ kārayaṃti | teṣāṃ dāni tatra rājye ratanaṃ utpannaṃ te taṃ ratanam ādāya tataḥ siṃhapurāto hastināpuram āgatā | tehi taṃ ratanaṃ rājño mahendrakasya upanāmitaṃ || so dāni rājā mahendrako tena prābhṛtena teṣāṃ bhrātṝṇāṃ prīto saṃjāto || so āha || kiṃ vo kariṣyāmi || te dāni āhansuḥ || icchāmo bhagavāṃ puṣpo asmākaṃ nagare varṣāvāsaṃ vasetha asmākam anukampāya | adyaiva tena prāptena mahantam āpūrtaṃ kartukāmā || so dāni rājā mahendrako āha || puno pi bhagavāṃ puṣpo asmākaṃ nagare vasiṣyati ||</p>
<p><a class="sc" id="27"></a><a class="sen" id="sen3.433"></a> yūyam apīmena puṇyena saṃgṛhītā bhavatha || tehi dāni bhrātṝhi bhagavāṃ puṣpo saśrāvakasaṃgho tahiṃ svake nagare yācito | bhagavāṃ tatraiva vassaṃ vusto parinirvṛto | tehi bhagavato puṣpasya nirvṛtasya śarīrapūjā ca stūpo ca kārito ||</p>
<blockquote class="gatha">
<p><a class="sc" id="28"></a>rājño mahendrasya mahiṃ praśāsato<br>
dharmeṇa jñānaṃ ca samādāyavartino |<br>
trayo bhrātaro āsi samānacāriṇo<br>
putrā ca dārā ca tadānuvartakā ||</p>
<p><a class="sc" id="29"></a>te ekadā susamānacāriṇo<br>
dharmeṇa vai aiśvariyaṃ akāsi |<br>
prabhūtabhogā ratanānubaddhā<br>
tāva bahūni varṣāṇi toṣaye ||</p>
<p><a class="sc" id="30"></a>te ekarājyasamānabhojanā<br>
buddhaṃ addaśensu dvipadānam uttamaṃ |<br>
nakṣatranāmo <span class="gap">+ + +</span> pāramīṃ gato<br>
svaśaktito devamanuṣyapūjito ||</p>
<p><a class="sc" id="31"></a>parinirvṛte kāruṇikasmiṃ śāstuni<br>
stūpaṃ akarimha vayaṃ saprajñā |<br>
saputradārā saha jñātibāndhavaiḥ<br>
āryā ca śreṣṭhā nagarasmiṃ ātmano ||</p>
<p><a class="sc" id="32"></a>hastīhi aśvehi rathehi pattihi<br>
nṛtyena gītena ca vāditena ca |<br>
<a class="sen" id="sen3.434"></a> gandhena mālyena vilepanena ca<br>
pūjāṃ akarimha vayaṃ maharṣiṇo ||</p>
<p><a class="sc" id="33"></a>te stūpapūjāya phalena saṃprati<br>
kalpāṃ na ema dvānavati durgā |<br>
tenaiva karmeṇa mahāmune <span class="gap">+ + +</span><br>
sarve sma dāntā tava dhīra śāsane ||</p>
</blockquote>
<p class="endsection">samāptaṃ āyuṣmantānāṃ uruvilvākāśyapanadīkāśyapagayākāśyapānāṃ jātakaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
