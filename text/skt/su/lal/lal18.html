<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="lal18">
<article>
<div class="hgroup">
<p class="division">Lalitavistaraḥ |</p>
<h1>18: nairañjanāparivarto ’ṣṭādaśaḥ</h1>
</div>
<p><a class="vai58" id="191"></a>māraśca bhikṣavaḥ pāpīyān bodhisattvasya ṣaḍvarṣāṇi duṣkaracaryāṃ carataḥ pṛṣṭhataḥ samanubaddho ’bhūt avatāraprekṣī avatāragaveṣī | na ca kadācit­kiṃcidavatā­ramadh­yagacchat | so ’vatā­rama­nadhigacchannirviṇṇo vipratisārī prākrāmat ||</p>
<p>tatredamucyate—</p>
<blockquote class="gatha">
<p>ramaṇīyānyaraṇyāni vanagulmāśca vīrudhāḥ |<br>
prācīnamurubilvāyāṃ yatra nairañjanā nadī || <a class="gatha-number" id="18.1"></a></p>
<p>prahāṇāyodyataṃ tatra satataṃ dṛḍhavikramam |<br>
parākramantaṃ vīryeṇa yogakṣemasya prāptaye || <a class="gatha-number" id="18.2"></a></p>
<p>namucirmadhurāṃ vācaṃ bhāṣamāṇo upāgamat |<br>
śākyaputrā samuttiṣṭha kāyakhedena kiṃ tava || <a class="gatha-number" id="18.3"></a></p>
<p>jīvato jīvitaṃ śreyo jīvan dharmaṃ cariṣyasi |<br>
jīvaṃ hi tāni kurute yāni kṛtvā na śocati || <a class="gatha-number" id="18.4"></a></p>
<p>kṛśo vivarṇo dīnastvaṃ antike maraṇaṃ tava |<br>
sahasrabhāge maraṇaṃ ekabhāge ca jīvitam || <a class="gatha-number" id="18.5"></a></p>
<p>dadataḥ satataṃ dānaṃ agnihotraṃ ca juhvataḥ |<br>
bhaviṣyati mahatpuṇyaṃ kiṃ prahāṇe kariṣyasi || <a class="gatha-number" id="18.6"></a></p>
<p>duḥkhaṃ mārgaṃ prahāṇasya duṣkaraṃ cittanigraham |<br>
imāṃ vācaṃ tadā māro bodhisattvamathābravīt || <a class="gatha-number" id="18.7"></a></p>
<p>taṃ tathāvādinaṃ māraṃ bodhisattvastato ’bravīt |<br>
pramattabandho pāpīya svenārthena tvamāgataḥ || <a class="gatha-number" id="18.8"></a></p>
<p>aṇumātraṃ hi me puṇyairartho māra na vidyate |<br>
artho yeṣāṃ tu puṇyena tānevaṃ vaktumarhasi || <a class="gatha-number" id="18.9"></a></p>
<p>naivāhaṃ maraṇaṃ manye maraṇāntaṃ hi jīvitam |<br>
anivartī bhaviṣyāmi brahmacaryaparāyaṇaḥ || <a class="gatha-number" id="18.10"></a></p>
<p>srotāṃsyapi nadīnāṃ hi vāyureṣa viśoṣayet |<br>
kiṃ punaḥ śoṣayetkāyaṃ śoṇitaṃ prahitātmanām || <a class="gatha-number" id="18.11"></a></p>
<p><a class="vai58" id="192"></a>śoṇite tu viśuṣke vai tato māṃsaṃ viśuṣyati |<br>
māṃseṣu kṣīyamāṇeṣu bhūyaścittaṃ prasīdati |<br>
bhūyaśchandaśca vīryaṃ ca samādhiścāvatiṣṭhate || <a class="gatha-number" id="18.12"></a></p>
<p>tasyaiva me viharataḥ prāptasyottamacetanām |<br>
cittaṃ nāvekṣate kāyaṃ paśya sattvasya śuddhatām || <a class="gatha-number" id="18.13"></a></p>
<p>asti chandaṃ tathā vīryaṃ prajñāpi mama vidyate |<br>
taṃ na paśyāmyahaṃ loke vīryādyo māṃ vicālayet || <a class="gatha-number" id="18.14"></a></p>
<p>varaṃ mṛtyuḥ prāṇaharo dhiggrāmyaṃ nopajīvitam |<br>
saṃgrāme maraṇaṃ śreyo yacca jīvetparājitaḥ || <a class="gatha-number" id="18.15"></a></p>
<p>nāśūro jayate senāṃ jitvā caināṃ na manyate |<br>
śūrastu jayate senāṃ laghu māra jayāmi te || <a class="gatha-number" id="18.16"></a></p>
<p>kāmāste prathamā senā dvitīyā aratistathā |<br>
tṛtīyā kṣutpipāsā te tṛṣṇā senā caturthikā || <a class="gatha-number" id="18.17"></a></p>
<p>pañcamī styānamiddhaṃ te bhayaṃ ṣaṣṭī nirucyate |<br>
saptamī vicikitsā te krodhamrakṣau tathāṣṭamī || <a class="gatha-number" id="18.18"></a></p>
<p>lobhaślokau ca saṃskārau mithyālabdhaṃ ca yadyaśaḥ |<br>
ātmānaṃ yaśca utkarṣedyaśca vai dhvaṃsayetparāṃ || <a class="gatha-number" id="18.19"></a></p>
<p>eṣā hi namuceḥ senā kṛṣṇabandhoḥ pratāpinaḥ |<br>
atrāvagāḍhā dṛśyante ete śramaṇabrāhmaṇāḥ || <a class="gatha-number" id="18.20"></a></p>
<p>yā te senā dharṣayati lokamenaṃ sadevakam |<br>
bhetsyāmi prajñayā tāṃ te āmapātramivāmbunā || <a class="gatha-number" id="18.21"></a></p>
<p>smṛtiṃ sūpasthitāṃ kṛtvā prajñāṃ caiva subhāvitām |<br>
saṃprajānaṃ cariṣyāmi kiṃ kariṣyasi durmate || <a class="gatha-number" id="18.22"></a></p>
</blockquote>
<p>evamukte māraḥ pāpīyān duḥkhī durmanā anāttamanā vipratisārī tatraivāntaradhāt ||</p>
<p>atha khalu bhikṣavo bodhi­satt­vas­yaitadabhūt—ye kecicchramaṇā brāhmaṇā vā atītānā­gatap­ratyutpanneṣvadhvas­vātmopak­ramikāṃ śarīropatāpikāṃ duḥkhāṃ tīvrāṃ kharāṃ kaṭukāmamanāpāṃ vedanāṃ vedayanti etāvatparamaṃ te duḥkhamanubhavanti ||<a class="vai58" id="193"></a><br>
tasya me bhikṣava etadabhūt—anayāpi khalu mayā caryayā anayāpi pratipadā na kaściduttari­manu­ṣya­dharmā­dalamāryaj­ñāna­darśanaviśeṣaḥ sākṣātkṛtaḥ | nāyaṃ mārgo bodheḥ | nāyaṃ mārga āyatyāṃ jāti­jarā­mara­ṇa­saṃ­bhavānāmastaṃ­gamāya | syāttadanyo mārgo bodherāyatyāṃ jāti­jarā­mara­ṇa­duḥkha­samudayā­nāmastaṃ­gamā­yeti ||</p>
<p>tasya me bhikṣava etadabhavat—yadahaṃ piturudyāne jambucchāyāyāṃ niṣaṇṇo viviktaṃ kāmairviviktaṃ pāpakairakuśalairdharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya vyāhārṣaṃ yāvaccaturthadh­yāna­mupa­saṃ­padya vyāhārṣam, syātsa mārgo bodhe­r­jāti­jarā­mara­ṇa­duḥkha­samudā­yānā­ma­saṃ­bhavāyāstaṃ­gamā­yeti | tadanusāri ca me vijñānamabhūt | sa mārgo bodheriti ||</p>
<p>tasya mamaitadabhūt—nāsau mārgaḥ śakyaḥ evaṃ daurbalyaprāptenābhi­saṃ­boddhum | sacetpunarahamabhijñāj­ñāna­bale­naiva lūhaṃ durbalakāya eva bodhi­maṇḍamupa­saṃ­k­rame­yam, na me paścimā janatā anukampitā syāt | na caiṣa mārgo bodheḥ | yannvahamaudārikamāhā­ramā­hṛtya kāyabalasthāmaṃ saṃjanayya paścād­bodhi­maṇḍamupa­saṃ­k­rameyam ||</p>
<p>tatra bhikṣavo ye te lūhādhimuktā devaputrāste mama cetasaścetasaiva parivitarkamājñāya yenāhaṃ tenopasaṃkramya māmevamāhuḥ—mā sma tvaṃ satpuruṣa audārikamāhāramāhareḥ | vayaṃ te romakūpairojaḥ prakṣepsyāma iti ||</p>
<p>tasya me bhikṣava etadabhūt—ahaṃ khalvanaśana ityātmānaṃ pratijāne, sāmantāśca me gocaragrāmavāsino janā evaṃ saṃjānante sma yathānaśanaḥ śramaṇo gautamaḥ | itīva me khalu lūhādhimuktā devaputrā romakūpairojaḥ prakṣipanti | sa mama paramo mṛṣāvādaḥ syāt | tato bodhisattvo mṛṣāvādaparihārārthaṃ tān devaputrān pratik­ṣipyaudārikamāhā­ramā­hartu cittaṃ nāmayati sma ||</p>
<p>iti hi bhikṣavaḥ ṣaḍvarṣavratatapaḥsa­muttīrṇo bodhisattvo ’smādāsanādutthāyaudārikamāhā­ramā­hariṣyāmīti vācaṃ niścārayati sma | tadyathā phāṇīkṛtaṃ mudgayūṣaṃ hareṇukayūṣaṃ mathyodanakulmāṣamiti ||</p>
<p>atha khalu bhikṣavaḥ pañcānāṃ bhadra­vargī­yānā­metadabhūt—tayāpi tāvaccaryayā tayāpi tāvatpratipadā śramaṇena gautamena na śakitaṃ kiṃciduttari­manu­ṣya­dharmā­dalamāryaj­ñāna­darśanaviśeṣaṃ sākṣātkartum, kiṃ punaretarhi audārikamāhāramāharan sukhallikānuyogamanuyukto viharan | avyakto bālo ’yamiti ca manyamānā bodhi­satt­vas­yāntikātprakrāman | te vārāṇasīṃ gatvā ṛṣipatane mṛgadāve vyāhārṣuḥ ||</p>
<p>tatra bodhisattvamādita eva duṣkaracaryāṃ carantaṃ daśa grāmikaduhitaraḥ kumārya upagacchan darśanāya vandanāya paryupāsanāya ca | tairapi pañcakair­bhadra­vargīyairupasthito ’bhūt | ekakolatilataṇḍulapradānena <a class="vai58" id="194"></a> ca pratipādito ’bhūt | balā ca nāma dārikā balaguptā ca supriyā ca vijayasenā ca atimuktakamalā ca sundarī ca kumbhakārī ca uluvillikā ca jaṭilikā ca sujātā ca nāma grāmikaduhitāḥ | ābhiḥ kumārikābhirbodhisattvāya sarvāstā yūṣavidhāḥ kṛtvopanāmitā abhūvan | tāścābhyavahṛtya bodhisattvaḥ krameṇa gocaragrāme piṇḍāya caran varṇarūpabalavānabhūt | tadagreṇa bodhisattvaḥ sundaraḥ śramaṇo mahāśramaṇa ityācakṣate ||</p>
<p>tatra ca bhikṣavaḥ sujātā grāmikaduhitā bodhisattvasya duṣkaracaryāṃ carataḥ ādita eva bodhisattvasya vratatapaḥsa­muttā­ra­ṇārthaṃ śarīrasyāpyāyanahetośca pratidivasamaṣṭaśataṃ brāhmaṇānāṃ bhojayati sma | evaṃ ca praṇidadhāti sma—mama bhojanaṃ bhuktvā bodhisattvo ’nuttarāṃ samya­k­saṃ­bodhi­mabhi­saṃ­budhyeteti ||</p>
<p>tasya me bhikṣavaḥ ṣaḍvarṣavyativṛttasya kāṣāyāṇi vastrāṇi parijīrṇānyabhūvan | tasya me bhikṣava etadabhūt—sacedahaṃ kaupīnapracchādanaṃ labheyam, śobhanaṃ syāt ||</p>
<p>tena khalu punarbhikṣavaḥ samayena sujātāyā grāmikaduhiturdāsī rādhā nāma kālagatābhūt | sā śāṇakaiḥ pariveṣṭya śmaśānamapakṛṣya parityaktābhut | tadahamevādrākṣīt pāṃśukūlam | tato ’haṃ tatpāṃśukūlaṃ vāmena pādenākramya dakṣiṇaṃ hastaṃ prasāryāvanato ’bhūttadrahītum |</p>
<p>atha bhaumā devā antarīkṣāṇāṃ devānāṃ ghoṣamanuśrāvayanti sma—āścaryaṃ mārṣā adbhutamidaṃ mārṣāḥ | yatra hi nāmaivaṃ mahārājakulaprasūtasya cakra­vartirājya­parit­yāginaḥ pāṃśukūle cittaṃ natamiti | antarīkṣā devā bhaumānāṃ devānāṃ śabdaṃ śratvā cāturmahārājikānāṃ devānāṃ ghoṣamudīrayanti sma | cāturmahārājikā devāstrāyatriṃśataḥ | trāyatriṃśā yāmānām | yāmāstuṣitānām | tuṣitā nirmāṇaratīnām | nirmāṇaratayaḥ paranirmitavaśavartinām | paranirmitavaśavartino yāvad brahmakāyikānām | iti hi bhikṣavastatkṣaṇaṃ tallavaṃ tanmuhūrtaṃ yāvada­kani­ṣṭhabhuvanād­eka­ghoṣa ekasaṃnirnādo ’bhyudgato ’bhūt āścaryamidaṃ mārṣā adbhutamidam | yatra hi nāmaivaṃ mahārājakulaprasūtasya cakra­vartirājya­parit­yāginaḥ pāṃśukūle cittaṃ natamiti ||</p>
<p>atha bodhisattvasya punarapyetadabhavat—labdhaṃ mayā pāṃśukūlam | sacedudakaṃ labheyam, śobhanaṃ syāditi | tatastatraiva devatā pāṇinā mahīṃ parāhanti sma | tatra puṣkariṇī prādurabhūt | adyāpi sā pāṇihateti puṣkariṇī saṃjñāyate ||</p>
<p>punarapi bodhi­satt­vas­yaitadabhavat—labdhaṃ mayā pānīyam | sacecchilāṃ labheyam, yatredaṃ pāṃśukūlaṃ prakṣālayeyam, śobhanaṃ syāt | atha tatraiva śakreṇa śilā tatk­ṣa­ṇamevo­pani­k­ṣiptābhūt | tato bodhisattvastatpāṃśukūlaṃ prakṣālayati sma ||</p>
<p>atha śakro devarājo bodhi­satt­va­mevamāha—dadas­vedaṃ satpuruṣa mahyam | ahaṃ prakṣālayiṣyāmīti | tato bodhisattvaḥ svayaṃkāritāṃ pravrajyāyāḥ saṃdarśayituṃ tatpāṃśukūlaṃ śakrasyādatvā svayameva prakṣālayati sma | sa śrāntaḥ klāntakāyo ’vatīrya puṣkariṇīmuttariṣyāmīti | māreṇa ca pāpīyasā <a class="vai58" id="195"></a> īrṣyādharmaparītena puṣkariṇyā atyucchritāni taṭāni nirmitānyabhūvan | tasyāśca puṣkariṇyāstīre mahān kukubhapādapaḥ | tatra devatāṃ bodhisattvo lokānuvṛttyā devatānugrahārthaṃ cābravīt—āhara devate vṛkṣaśākhāmiti | tayā vṛkṣaśākhāvanāmitābhūt | tāṃ bodhisattvo ’balambyottarati sma | uttīrya ca tasya kakubha­pāda­pasyādhastāttatpāṃśukūlaṃ saṃghāṭīkṛtya āsīvyati sma | adyāpi tat pāṃśukūlaṃ sīvanamityevaṃ saṃjñāyate sma ||</p>
<p>atha vimalaprabho nāma śuddhāvāsakāyiko devaputraḥ, sa divyāni cīvarāṇi kāṣāyaraṅgaraktāni kalpikāni śramaṇasārūpyāṇi bodhisattvāyopanāmayati sma | bodhisattvaśca tāni gṛhītvā pūrvāhṇe nivāsya saṃghāṭīprāvṛtya gocaragrāmābhimukho ’bhut ||</p>
<p>tatra deva­tābhirurubilvāsenāpatigrāmake nandikagrāmikaduhituḥ sujātāyā ārocitamabhūdardharātrasamaye—yadarthaṃ tvaṃ mahāyajñaṃ yajase tasmādvratāduttīrṇaḥ saḥ | subha­gama­udārikamāhā­ramā­hariṣ­yati | tvayā ca pūrve praṇidhānaṃ kṛtam—mama bhojanaṃ bhuktvā bodhisattvo ’nuttarāṃ samya­k­saṃ­bodhi­mabhi­saṃ­budhyeta iti | yatte karaṇīyaṃ tatkuruṣveti ||</p>
<p>atha khalu bhikṣavaḥ sujātā nandikagrāmaduhitā teṣāṃ devatānāṃ tadvacanaṃ śrutvā śīghraṃ gosahasrasya kṣīrātsaptakṛtsāroddhṛtādagryamojomaṇḍaṃ gṛhṇīte sma | gṛhītvā ca sā tatk­ṣīra(mabhinavama)bhinavaistaṇḍulairabhinavāyāṃ sthālyāmabhinavāṃ cullīmupalipya tadbhojanaṃ sādhayati sma | tasmiṃśca sādhyamāne imāni pūrvanimittāni saṃdṛśyante sma—tasmin khalvapi kṣīre śrīvatsas­vasti­kanand­yāvartapadmavar­dhamā­nādīni maṅgalyāni saṃdṛśyante sma | tatastasyā etadabhūt—yādṛśānīmāni pūrvanimittāni saṃdṛśyante, niḥsaṃśayamidaṃ bhojanaṃ bhuktvā bodhisattvo ’nuttarāṃ samyaksaṃbodhiṃ prāpsyati | sāmudrajñānavidhijñaśca naimittikastaṃ pradeśaṃ prāpto ’bhūt | so ’pi tathaivāmṛtādhigamanameva vyākṛtavān | tataḥ sujātā taṃ pāyasaṃ pakvaṃ sthaṇḍilamupalipya puṣpairavakīrya gandhodakenābhyukṣya āsanaṃ prajñāpya satkṛtyottarāṃ nāma ceṭīmāmantrayate sma—gacchottare brāhmaṇamānaya | ahamidaṃ madhupāyasamavalokayāmi | sādhvārya iti pratiśrutya uttarā pūrvāṃ diśamagamat | sā tatra bodhisattvaṃ paśyati sma | tathaiva dakṣiṇām | bodhisattvameva paśyati sma | evaṃ paścimāmuttarāmeva diśaṃ gacchati sma, tatra tatra bodhisattvamevādrākṣīt | tena khalu punaḥ samayena śuddhāvā­sakā­yikair­deva­putraiḥ sarve ’nyatīrthikā nigṛhītā abhūvan | na kaścit saṃdṛśyate sma | tataḥ sā āgatvā svāminīmevamāha—na khalvārye anyaḥ kaścid dṛśyate śramaṇo vā brāhmaṇo vā, anyatra yato yata eva gacchāmi, tatra tatra śramaṇameva sundaraṃ paśyāmi | sujātā āha—gacchottare sa eva brāhmaṇaḥ, sa eva śramaṇaḥ | tasyaivārthe ’yamārambhaḥ | tamevānayeti | sādhvārye ityuttarā gatvā bodhisattvasya caraṇayoḥ praṇipatya sujātāyā <a class="vai58" id="196"></a> nāmnopanimantrayate sma | tato bhikṣavo bodhisattvaḥ sujātāyā grāmikaduhiturniveśanaṃ gatvā prajñapta evāsane nyaṣīdat | atha khalu bhikṣavaḥ sujātā grāmikaduhitā suvarṇamayīṃ pātrīṃ madhupāyasapūrṇāṃ bodhisattvasyopanāmayati sma ||</p>
<p>atha bodhi­satt­vas­yaitadabhavat—yādṛśamidaṃ sujātayā bhojanamupanāmitam, niḥsaṃśayamahamadyainaṃ bhojanaṃ bhuktvā anuttarāṃ samya­k­saṃ­bodhi­mabhi­saṃ­bhots­yate ||</p>
<p>atha bodhisattvastadbhojanaṃ pratigṛhya sujātāṃ grāmikaduhita­rame­tadavocat—iyaṃ bhagini suvarṇapātrī | kiṃ kriyatām? sā āha—tavaiva bhavatviti | bodhisattva āha—na mamedṛśena bhājanena prayojanam | sujātā āha—yatheṣṭaṃ kriyatām | nāhaṃ vinā bhājanena kasyacidbhojanaṃ prayacchāmi ||</p>
<p>atha bodhisattvastaṃ piṇḍapātramādāyorubilvāyā niṣkramya nāganadīṃ pūrvāhṇakālasamaye nadīṃ nairañjanāmupasaṃkramya taṃ piṇḍapātraṃ cīvarāṇi caikānte nikṣipya nadīṃ nairañjanāmavatarati sma gātrāṇi śītalīkartum ||</p>
<p>bodhisattvasya khalu punarbhikṣavaḥ snāyato ’nekāni devaputraśatasahasrāṇi divyā­guru­canda­nacūr­ṇa­vilepana­irnadī­mālo­ḍayanti sma | divyāni ca nānāvarṇāni kusumāni jale kṣipanti sma yaduta bodhisattvasya pūjākarmaṇe ||</p>
<p>tena khalu punaḥ samayena nairañjanā nadī divyairgandhaiḥ puṣpaiśca samākulā vahati sma | yena ca gandhodakena bodhisattvaḥ snāto ’bhūt, taṃ deva­putrakoṭīni­yuta­śata­sahas­rāṇyabhyut­k­ṣipya svakasvakāni bhavanāni nayanti sma caityārthaṃ pūjārthaṃ ca ||</p>
<p>yāni ca bodhisattvasya keśaśmaśrūṇyabhūvan, tāni sarvāṇi sujātā grāmikaduhitā maṅgalyānīti kṛtvā caityārthaṃ pūjārthaṃ ca parigṛhṇīte sma ||</p>
<p>nadyuttīrṇaśca bodhisattvaḥ pulinaṃ nirīkṣate sma upaveṣṭukāmaḥ | atha yā nairañjanāyāṃ nadyāṃ nāgakanyā sā dharaṇitalādabhyudgabhya maṇimayaṃ (manoramaṃ) bhadrāsanaṃ bodhisattvāyopanāmayati sma | tatra bodhisattvo niṣadya yāvadarthaṃ taṃ madhupāyasaṃ paribhuṅkte sma sujātāyā grāmikaduhituranukampāmu­pādāya | paribhujya ca tāṃ suvarṇapātrīmanapekṣo vāriṇi prākṣipati sma | kṣiptamātrāṃ ca tāṃ sāgaro nāgarā­jaś­citti­kāra­bahu­māna­jāto gṛhītvā svabhavanābhimukhaḥ prasthito ’bhut pūjārheti kṛtvā | atha daśaśatanayanaḥ puraṃdaro garuḍarūpamabhinirmāya vajratuṇḍo bhūtvā sāgarasya nāgarājasyāntikāttāṃ suvarṇapātrīṃ hartumārabdhaḥ | yadā na śaknoti sma, tadā svarūpeṇādareṇa yācitvā trāyatriṃśadbhavanaṃ nītavān pūjārthaṃ caityārthaṃ ca | nītvā pātrīyātrāṃ nāma parvaṇi pravartitavān | adyāpi ca trāyatriṃśeṣu deveṣu pratisaṃvatsaraṃ pātrīmaho vartate | tacca bhadrāsanaṃ tayaiva nāgakanyayā parigṛhītaṃ caityārthaṃ pūjārthaṃ ca ||</p>
<p><a class="vai58" id="197"></a>samanta­pari­bhuktaśca bhikṣavo bodhisattvenaudārika āhāraḥ | atha tatkṣaṇameva bodhisattvasya puṇyabalena prajñābalena pūrvikā kāye śubhavarṇapuṣkaratā prādurabhūt | dvātriṃśacca mahāpuruṣalakṣaṇāni aśītiścānuvyañjanāni vyāmaprabhatā ca | tatredamucyate—</p>
<blockquote class="gatha">
<p>ṣaḍvarṣa vrata uttaritva bhagavān evaṃ matiṃ cintayan so ’haṃ dhyāna­abhijñaj­ñāna­bala­vānevaṃ kṛśāṅgo ’pi san |<br>
gaccheyaṃ drumarājamūlaviṭapaṃ sarvajñatāṃ buddhituṃ no me syādanukampitā hi janatā evaṃ bhavet paścimā || <a class="gatha-number" id="18.23"></a></p>
<p>yattvaudārika bhuktva bhojanavaraṃ kāye balaṃ kṛtvanā gaccheyaṃ drumarājamūlaviṭapaṃ sarvajñatāṃ budhyitum |<br>
mā haivetvarapuṇya devamanujā lūhena jñānekṣiṇo no śaktā siya budhyanāya amṛtaṃ kāyena te durbalāḥ || <a class="gatha-number" id="18.24"></a></p>
<p>sā ca grāmikadhīta pūrvacaritā nāmnā sujātā iti<br>
yajñā nityu yajāti evamanasā siddhe vrataṃ nāyake |<br>
sā devāna niśāmya codana tadā gṛhyā madhūpāyasaṃ<br>
upagamyā naditīri hṛṣṭamanasā nairañjanāyāḥ sthitā || <a class="gatha-number" id="18.25"></a></p>
<p>so cākalpasahasracīrṇacarito śāntapraśāntendriyo<br>
devairnāgagaṇairṛṣī parivṛto āgatya nairañjanām |<br>
tīrṇastāraku pārasattva matimāṃ snāne matiṃ cintayan<br>
oruhyā nadi snāpi śuddhavimalo lokānukampī muniḥ || <a class="gatha-number" id="18.26"></a></p>
<p>devā koṭisahasra hṛṣṭamanasā gandhāmbu cūrṇāni ca<br>
oruhyā nadi loḍayanti salilaṃ snānārtha sattvottame |<br>
snānā snātvana bodhisattva vimalastīre sthitaḥ sūrataḥ<br>
harṣurdevasahasra snānasalilaṃ pūjārtha sattvottame || <a class="gatha-number" id="18.27"></a></p>
<p>kāṣāyāni ca vastra nirmala śubhā tā devaputro dade<br>
kalpīyāni ca saṃnivāsya bhagavāṃstīre hi nadyāḥ sthitaḥ |<br>
nāgākanya udagra hṛṣṭamanasā bhadrāsanaṃ sā nyaṣīt<br>
yatrāsau niṣasāda śāntamanaso lokasya cakṣuṣkaraḥ || <a class="gatha-number" id="18.28"></a></p>
<p><a class="vai58" id="198"></a>dattvā bhojanu sā sujāta matimāṃ svarṇāmaye bhājane<br>
vanditvā caraṇāni sā pramuditā paribhuṅkṣva me sārathe |<br>
bhuktvā bhojanu yāvadartha matimān pātrīṃ jale prākṣipat<br>
tāṃ jagrāha puraṃdaraḥ suraguruḥ pūjāṃ kariṣyāmyaham || <a class="gatha-number" id="18.29"></a></p>
<p>yada bhuktaṃ ca jinena bhojanavaraṃ odārikaṃ tatkṣaṇe<br>
tasyā kāyabalaṃ ca tejaśiriyā pūrvaṃ yathā saṃsthitam |<br>
dharmā kṛtva kathā sujāta maruṇāṃ kṛtvā ca arthaṃ bahuṃ<br>
siṃho haṃsagatirgajendragamano bodhidrumaṃ saṃsthitaḥ || <a class="gatha-number" id="18.30"></a></p>
</blockquote>
<p class="endsection">|| iti śrīlalitavistare nairañjanāparivarto nāmāṣṭādaśamo ’dhyāyaḥ ||</p>
</article>
<aside id="metaarea">
<p>Based on the edition by P.L. <span class="author">Vaidya</span>, Darbhanga: The Mithila Institute, 1958, (Buddhist Sanskrit Texts, 1)</p>
<p>Input by members of the <a href="http://www.uwest.edu/sanskritcanon" target="blank">Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href="http://www.sub.uni-goettingen.de/ebene_1/fiindolo/gretil.htm" target="_blank"><span class="smallcaps">GRETIL</span></a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
