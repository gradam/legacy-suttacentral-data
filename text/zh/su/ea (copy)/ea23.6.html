<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea23.6">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">23.6</span> <span class="mirror-right">（六）愚</span>
</h1>
</div>
<p><a class="t-linehead0613c18"></a>聞如是：</p>
<p><a class="t-linehead0613c18"></a>一時，佛在羅閱城迦蘭陀竹園 <a class="t0613c19"></a>所，與大比丘眾五百人俱。</p>
<p><a class="t-linehead0613c19"></a>爾時，世尊到時 <a class="t0613c20"></a>著衣持鉢，入羅閱城乞食。爾時，提婆達兜 <a class="t0613c21"></a>亦入城乞食。時，提婆達兜所入巷中，佛亦 <a class="t0613c22"></a>往至彼，然佛遙見提婆達兜來，便欲退而 <a class="t0613c23"></a>去。</p>
<p><a class="t-linehead0613c23"></a>是時，阿難白世尊曰：「何故欲遠此巷？」</p>
<p><a class="t-linehead0613c23"></a>世 <a class="t0613c24"></a>尊告曰：「提婆達兜今在此巷，是以避之。」</p>
<p><a class="t-linehead0613c24"></a>阿 <a class="t0613c25"></a>難白佛言：「世尊！豈畏提婆達兜乎？」</p>
<p><a class="t-linehead0613c25"></a>世尊告 <a class="t0613c26"></a>曰：「我不畏提婆達兜也，但此惡人不應與 <a class="t0613c27"></a>相見。」</p>
<p><a class="t-linehead0613c27"></a>阿難曰：「然，世尊！可使此提婆達兜乃 <a class="t0613c28"></a>可使在他方。」</p>
<p><a class="t-linehead0613c28"></a>爾時，世尊便說此偈言：</p>
<a class="t0613c29"></a>
<blockquote class="gatha">
<p>「我終無此心，　　使彼在他方， <a class="t0614a01"></a><br>
彼自當造行，　　便自在他所。」</p>
</blockquote>
<a class="t0614a02"></a>
<p><a class="t-linehead0614a02"></a>阿難白世尊曰：「然提婆達兜有過於如來 <a class="t0614a03"></a>所。」</p>
<p><a class="t-linehead0614a03"></a>世尊告曰：「愚惑之人不應與相見。」是時， <a class="t0614a04"></a>世尊向阿難而說此偈：</p>
<a class="t0614a05"></a>
<blockquote class="gatha">
<p>「不應見愚人，　　莫與愚從事， <a class="t0614a06"></a><br>
亦莫與言論，　　說於是非事。」</p>
</blockquote>
<a class="t0614a07"></a>
<p><a class="t-linehead0614a07"></a>是時，阿難復以此偈報世尊曰：</p>
<a class="t0614a08"></a>
<blockquote class="gatha">
<p>「愚者何所能，　　愚者有何過， <a class="t0614a09"></a><br>
正使共言說，　　竟有何等失？」</p>
</blockquote>
<a class="t0614a10"></a>
<p><a class="t-linehead0614a10"></a>爾時，世尊復以此偈報阿難曰：</p>
<a class="t0614a11"></a>
<blockquote class="gatha">
<p>「愚者自造行，　　所作者非法， <a class="t0614a12"></a><br>
正見反常律，　　邪見日以滋。</p>
</blockquote>
<a class="t0614a13"></a>
<p><a class="t-linehead0614a13"></a>「是故，阿難！莫與惡知識從事。所以然者， <a class="t0614a14"></a>與愚人從事，無信、無戒、無聞、無智，與善 <a class="t0614a15"></a>知識從事，便增益諸功德，戒具成就。如是， <a class="t0614a16"></a>阿難！當作是學。」</p>
<p><a class="t-linehead0614a16"></a>爾時，阿難聞佛所說，歡喜 <a class="t0614a17"></a>奉行。</p>
<a class="t0614a18"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
