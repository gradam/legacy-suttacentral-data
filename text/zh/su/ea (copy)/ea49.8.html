<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea49.8">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">49.8</span> <span class="mirror-right">（八）</span>
</h1>
</div>
<p><a class="t-linehead0801c14"></a>聞如是：</p>
<p><a class="t-linehead0801c14"></a>一時，佛在鴦藝村中，與大比丘 <a class="t0801c15"></a>眾五百人俱。</p>
<p><a class="t-linehead0801c15"></a>爾時，世尊告諸比丘：「諸人民皆 <a class="t0801c16"></a>稱汝等為沙門。設復問：『汝等是沙門乎？』 <a class="t0801c17"></a>汝等亦言：『是沙門。』吾今告汝，沙門之行、婆羅 <a class="t0801c18"></a>門之行，汝等當念修習，後必成果，如實不 <a class="t0801c19"></a>異。所以然者，有二種沙門：有習行沙門， <a class="t0801c20"></a>有誓願沙門。</p>
<p><a class="t-linehead0801c20"></a>「彼云何名為習行沙門？於是， <a class="t0801c21"></a>比丘行來、進止、視瞻、容貌、著衣、持鉢，皆悉如 <a class="t0801c22"></a>法，不著貪欲、瞋恚、愚癡，但持戒精進，不犯 <a class="t0801c23"></a>非法，等學諸戒，是謂名為習行沙門。</p>
<p><a class="t-linehead0801c23"></a>「彼云 <a class="t0801c24"></a>何名誓願沙門？於是，或有比丘威儀、戒律、 <a class="t0801c25"></a>出入、進止、行步、容貌、視瞻、舉動，皆悉如法，盡 <a class="t0801c26"></a>有漏成無漏，於現法中身得證而自遊化： <a class="t0801c27"></a>生死已盡，梵行已立，所作已辦，更不復受 <a class="t0801c28"></a>有，如實知之。是謂名誓願沙門。是謂，比丘！ <a class="t0801c29"></a>二種沙門。」</p>
<p><a class="t-linehead0801c29"></a>爾時，阿難白世尊言：「彼云何名 <a class="t0802a01"></a>為沙門法行，婆羅門法行？」</p>
<p><a class="t-linehead0802a01"></a>佛告阿難：「於是， <a class="t0802a02"></a>比丘飲食知足，晝夜經行，不失時節，行 <a class="t0802a03"></a>諸道品。</p>
<p><a class="t-linehead0802a03"></a>「云何比丘諸根寂靜？於是，比丘若眼 <a class="t0802a04"></a>見色，不起想著，興諸亂念，於中眼根而得 <a class="t0802a05"></a>清淨，除諸惡念，不念不善之法。若耳聞聲、 <a class="t0802a06"></a>鼻臭香、舌知味、身知細滑、意知法，不起 <a class="t0802a07"></a>想著，興諸亂念，於意根而得清淨。如是，比 <a class="t0802a08"></a>丘根得清淨。</p>
<p><a class="t-linehead0802a08"></a>「云何比丘飲食知足？於是，比 <a class="t0802a09"></a>丘量腹而食，不求肥白，但欲使此身趣存 <a class="t0802a10"></a>而已，除去故痛，新者不生，得修梵行。猶如 <a class="t0802a11"></a>男女身生瘡痍，隨時以膏塗瘡，常欲使瘡 <a class="t0802a12"></a>愈故。今此比丘亦復如是，量腹而食，所 <a class="t0802a13"></a>以以膏膏車者，欲致遠故，比丘量腹而食 <a class="t0802a14"></a>者，欲趣存命故也。如是，比丘飲食知足。</p>
<p><a class="t-linehead0802a14"></a>「云 <a class="t0802a15"></a>何比丘恒知景寤？於是，比丘初夜、後夜恒 <a class="t0802a16"></a>知景寤，思惟三十七道之法。若晝日經 <a class="t0802a17"></a>行，除去惡念諸結之想，復於初夜、後夜經 <a class="t0802a18"></a>行，除去惡結不善之想，復於中夜右脇著 <a class="t0802a19"></a>地，以脚相累，唯向明之想，復於後夜，出 <a class="t0802a20"></a>入經行，除去不善之念。如是，比丘知時景 <a class="t0802a21"></a>寤。如是，阿難！此是沙門要行。</p>
<p><a class="t-linehead0802a21"></a>「彼云何名婆 <a class="t0802a22"></a>羅門要行？於是，比丘苦諦如實知之，苦 <a class="t0802a23"></a>習、苦盡、苦出要如實而知之，後以解此 <a class="t0802a24"></a>欲漏心、有漏心、無明漏心而得解脫，已得解 <a class="t0802a25"></a>脫，便得解脫智，生死已盡，梵行已立，所作已 <a class="t0802a26"></a>辦，更不復受胎，如實知之。此名為婆羅門 <a class="t0802a27"></a>要行之法。阿難當知，此名為要行之義也。」</p>
<a class="t0802a28"></a>
<p><a class="t-linehead0802a28"></a>爾時，世尊便說此偈：</p>
<a class="t0802a29"></a>
<blockquote class="gatha">
<p>「沙門名息心，　　諸惡永已盡， <a class="t0802b01"></a><br>
梵志名清淨，　　除去諸亂想。</p>
</blockquote>
<a class="t0802b02"></a>
<p><a class="t-linehead0802b02"></a>「是故，阿難！沙門法行、婆羅門法行，當念修行。 <a class="t0802b03"></a>其有眾生行此諸法，然後乃稱為沙門。復 <a class="t0802b04"></a>以何故名為沙門？諸結永息故名為沙門。 <a class="t0802b05"></a>復以何故名為婆羅門？盡除愚惑之法故 <a class="t0802b06"></a>名為梵志；亦名為剎利。復以何故名剎利？ <a class="t0802b07"></a>以其斷淫、怒、癡故名為剎利；亦名為沐 <a class="t0802b08"></a>浴。以何故名為沐浴？以其洗二十一結 <a class="t0802b09"></a>故名為沐浴。亦名為覺。以何故名為覺？ <a class="t0802b10"></a>以其覺了愚法、慧法故名為覺。亦名為彼 <a class="t0802b11"></a>岸。以何等故名為彼岸？以其從此岸至 <a class="t0802b12"></a>彼岸故名為彼岸。阿難！能行此法者，然後 <a class="t0802b13"></a>乃名為沙門、婆羅門。此是其義，當念奉行。」</p>
<p><a class="t-linehead0802b13"></a>爾 <a class="t0802b14"></a>時，阿難聞佛所說，歡喜奉行。</p>
<a class="t0802b15"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
