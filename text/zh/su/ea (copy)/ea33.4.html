<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea33.4">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">33.4</span> <span class="mirror-right">（四）鬥</span>
</h1>
</div>
<p><a class="t-linehead0687b27"></a>聞如是：</p>
<p><a class="t-linehead0687b27"></a>一時，佛在舍衛國祇樹給孤獨 <a class="t0687b28"></a>園。</p>
<p><a class="t-linehead0687b28"></a>爾時，世尊告諸比丘：「有五戰鬪之人出 <a class="t0687b29"></a>現於世。云何為五？或有一人著鎧持仗，入 <a class="t0687c01"></a>軍戰鬪，彼見風塵，便懷恐怖，不敢入彼大 <a class="t0687c02"></a>陣之中，是謂第一之人。</p>
<p><a class="t-linehead0687c02"></a>「復次，第二戰鬪之人 <a class="t0687c03"></a>著鎧持仗，入軍戰鬪，彼見風塵，不生畏 <a class="t0687c04"></a>懼；但聞擊鼓之音，便懷恐怖，是謂第二之 <a class="t0687c05"></a>人。</p>
<p><a class="t-linehead0687c05"></a>「復次，第三之人著鎧持仗，入軍戰鬪， <a class="t0687c06"></a>彼見風塵，不生畏懼，設聞鼓角之聲，不 <a class="t0687c07"></a>起畏懼；彼若見高幢，便懷恐怖，不堪戰 <a class="t0687c08"></a>鬪，是謂第三之人。</p>
<p><a class="t-linehead0687c08"></a>「復次，第四戰鬪之人著鎧 <a class="t0687c09"></a>持仗，入軍戰鬪中，若見風塵，不起畏懼，若 <a class="t0687c10"></a>聞鼓角之音，復非恐懼，若見高幢，亦非 <a class="t0687c11"></a>怖畏；設為他所捉，或斷命根，是謂第四之 <a class="t0687c12"></a>人。</p>
<p><a class="t-linehead0687c12"></a>「復次，第五有人著鎧持仗，入軍共鬪，彼 <a class="t0687c13"></a>盡能有所壞廣接國界，是謂第五之人 <a class="t0687c14"></a>出現於世。</p>
<p><a class="t-linehead0687c14"></a>「比丘當知，今比丘亦有五種 <a class="t0687c15"></a>之人，出現於世間。云何為五？或有一比丘 <a class="t0687c16"></a>住村落中，彼聞有女人，端正無雙，如桃華 <a class="t0687c17"></a>色。彼比丘到時，著衣持鉢，入村乞食，不守 <a class="t0687c18"></a>根門，不護身、口、意法，彼若見女人便起欲 <a class="t0687c19"></a>意，還捨禁戒，習白衣法。如彼初人聞揚塵 <a class="t0687c20"></a>之聲，不堪戰鬪，便懷恐怖，我由是故而 <a class="t0687c21"></a>說此人。</p>
<p><a class="t-linehead0687c21"></a>「復次，有比丘住在村落，彼聞村中 <a class="t0687c22"></a>有女人，端正無比，面如桃華色，而便捨戒， <a class="t0687c23"></a>習白衣法。如彼第二鬪人，但聞鼓角之聲， <a class="t0687c24"></a>不堪戰鬪，此亦如是。</p>
<p><a class="t-linehead0687c24"></a>「復次，有比丘住在 <a class="t0687c25"></a>村落，聞有女人在彼村落。彼聞已，便起欲 <a class="t0687c26"></a>意，若見女人不起欲想；但共女人共相 <a class="t0687c27"></a>調戲，於中便捨禁戒，習白衣法，如彼第三 <a class="t0687c28"></a>人遙見幢已，便懷恐怖，不堪戰鬪。由 <a class="t0687c29"></a>是故，今說此人，是謂第三戰鬪之人。</p>
<p><a class="t-linehead0687c29"></a>「復次， <a class="t0688a01"></a>有比丘住在村落，彼比丘聞村中有女人。 <a class="t0688a02"></a>聞已，著衣持鉢，入村乞食，不守護身、口、意， <a class="t0688a03"></a>彼見女人端正無雙，於中便起欲意，或與 <a class="t0688a04"></a>女人共相捻挃或手拳相加，便捨禁戒，還 <a class="t0688a05"></a>為白衣。如彼第四戰鬪之人，在大軍中為 <a class="t0688a06"></a>他所捉，喪失命根，由是之故，今說此人。</p>
<a class="t0688a07"></a>
<p><a class="t-linehead0688a07"></a>「復次，有比丘聞村落中有女人，世之希有。 <a class="t0688a08"></a>彼雖聞此不起欲想，彼比丘到時，著衣持 <a class="t0688a09"></a>鉢，入村乞食，而守護身、口、意。彼雖見女人， <a class="t0688a10"></a>不起欲想，無有邪念；設共女言語往返， <a class="t0688a11"></a>亦不起欲想，亦無邪念：設共女人共相捻 <a class="t0688a12"></a>挃，手拳相加，爾時便起欲想，身、口、意便熾盛。 <a class="t0688a13"></a>欲意已熾盛，還詣園中，至長老比丘所，以 <a class="t0688a14"></a>此因緣，向長老比丘說之：『諸賢當知，我今 <a class="t0688a15"></a>欲意熾盛，不能自禁制，唯願說法，使脫欲 <a class="t0688a16"></a>之惡露不淨！』是時，長老比丘告曰：『汝今當觀 <a class="t0688a17"></a>此欲為從何生？復從何滅？如來所說，夫 <a class="t0688a18"></a>去欲者，以不淨觀除之，及修行不淨觀之 <a class="t0688a19"></a>道。』</p>
<p><a class="t-linehead0688a19"></a>「是時，長老比丘便說此偈言：</p>
<a class="t0688a20"></a>
<blockquote class="gatha">
<p>「『設知顛倒者，　　加心而熾盛， <a class="t0688a21"></a><br>
　當去諸熾心，　　欲意止休息。</p>
</blockquote>
<a class="t0688a22"></a>
<p><a class="t-linehead0688a22"></a>「『諸賢知之，欲從想生，以興想念，便生欲意。 <a class="t0688a23"></a>或能自害，復害他人，起若干災患之變，於 <a class="t0688a24"></a>現法中受其苦患，復於後世受苦無量。欲 <a class="t0688a25"></a>意以除，亦不自害，不害他人，於現法報 <a class="t0688a26"></a>不受其苦。是故，今當除想念。以無想念； <a class="t0688a27"></a>便無欲心，以無欲心，便無亂想。』</p>
<p><a class="t-linehead0688a27"></a>「爾時，彼比 <a class="t0688a28"></a>丘受如此教勅，即思惟不淨之相。以思 <a class="t0688a29"></a>惟不淨之想，爾時有漏心得解脫，至無為 <a class="t0688b01"></a>處，如彼第五人著鎧持仗入軍戰鬪，彼見 <a class="t0688b02"></a>眾敵無有恐懼，設有來害者心不移動， <a class="t0688b03"></a>能破外寇，居他界中。由是故，今說此人 <a class="t0688b04"></a>能破魔眾，去諸亂想，至無為處，是謂第 <a class="t0688b05"></a>五人出現於世。</p>
<p><a class="t-linehead0688b05"></a>「比丘當知，世間有此五人 <a class="t0688b06"></a>出現世間。是故，諸比丘！當念修行欲不淨 <a class="t0688b07"></a>想。如是，諸比丘！當作是學。」</p>
<p><a class="t-linehead0688b07"></a>爾時，諸比丘聞 <a class="t0688b08"></a>佛所說，歡喜奉行。</p>
<a class="t0688b09"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
