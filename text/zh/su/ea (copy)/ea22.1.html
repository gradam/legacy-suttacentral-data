<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea22.1">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left">Chapter 22</span> <span class="mirror-right">增壹阿含經三供養品第二十二</span></p>
<h1 class="mirror-row">
<span class="mirror-left">22.1</span> <span class="mirror-right">（一）供養</span>
</h1>
</div>
<a class="t0607a01"></a>
<p><a class="t-linehead0607a01"></a>聞如是：</p>
<p><a class="t-linehead0607a01"></a>一時，佛在舍衛國祇樹給孤獨園。</p>
<a class="t0607a02"></a>
<p><a class="t-linehead0607a02"></a>爾時，世尊告諸比丘：「有三人，世人所應供 <a class="t0607a03"></a>養。云何為三？如來、至真、等正覺，世人所應供 <a class="t0607a04"></a>養；如來弟子漏盡阿羅漢，世人所應供養；轉 <a class="t0607a05"></a>輪聖王，世人所應供養。</p>
<p><a class="t-linehead0607a05"></a>「有何因緣，如來世 <a class="t0607a06"></a>人所應供養乎？夫如來者，不伏者伏，不降 <a class="t0607a07"></a>者降，不度者度，未得解脫者令得解脫， <a class="t0607a08"></a>未般涅槃者使成涅槃，無救護者與作救 <a class="t0607a09"></a>護，盲者與作眼目，病者與作救護。最尊第 <a class="t0607a10"></a>一，魔若魔天、天及人民，於中最尊福田，可敬 <a class="t0607a11"></a>可貴，與人作導，令知正路，未知道者與 <a class="t0607a12"></a>說導教，以此因緣，如來世人所應供養。</p>
<p><a class="t-linehead0607a12"></a>「復 <a class="t0607a13"></a>有何因緣，如來弟子漏盡阿羅漢世人所應 <a class="t0607a14"></a>供養乎？比丘當知，漏盡阿羅漢以度生死 <a class="t0607a15"></a>源，更不復受有，以得無上法，淫、怒、癡盡， <a class="t0607a16"></a>永不得全，是世福田。以此因緣本末，使漏 <a class="t0607a17"></a>盡阿羅漢世人所應供養。</p>
<p><a class="t-linehead0607a17"></a>「復以何因緣，轉 <a class="t0607a18"></a>輪聖王世人所應供養？比丘當知，轉輪聖 <a class="t0607a19"></a>王以法治化，終不殺生，復教化人使不 <a class="t0607a20"></a>殺生；自不盜竊，亦復教他人使不偷 <a class="t0607a21"></a>盜；自不淫泆，復教他人不行淫泆；自 <a class="t0607a22"></a>不妄語，亦復教人使不妄語；自不兩舌， <a class="t0607a23"></a>鬪亂彼此，亦復教他人使不兩舌；自不 <a class="t0607a24"></a>嫉妬、恚、癡，亦復教他人不習此法；自行正 <a class="t0607a25"></a>見，復教他人使不邪見。以此因緣，以此 <a class="t0607a26"></a>本末，使轉輪聖王世人所應供養。」</p>
<p><a class="t-linehead0607a26"></a>爾時，諸 <a class="t0607a27"></a>比丘聞佛所說，歡喜奉行。</p>
<a class="t0607a28"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
