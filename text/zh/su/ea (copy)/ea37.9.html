<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea37.9">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">37.9</span> <span class="mirror-right">（九）</span>
</h1>
</div>
<p><a class="t-linehead0714c15"></a>聞如是：</p>
<p><a class="t-linehead0714c15"></a>一時，佛在舍衛國祇樹給孤 <a class="t0714c16"></a>獨園。</p>
<p><a class="t-linehead0714c16"></a>爾時，生漏梵志往至世尊所，頭面禮足， <a class="t0714c17"></a>在一面坐。爾時，梵志白世尊言：「此中頗有 <a class="t0714c18"></a>比丘，云何得修梵行無有缺漏，清淨修梵 <a class="t0714c19"></a>行？」</p>
<p><a class="t-linehead0714c19"></a>世尊告曰：「若有人戒律具足而無所犯， <a class="t0714c20"></a>此名清淨修得梵行。復次，梵志！若有眼見 <a class="t0714c21"></a>色，不起想著，不起識念，除惡想，去不善 <a class="t0714c22"></a>法，得全眼根，是謂此人清淨修梵行。若 <a class="t0714c23"></a>耳聞聲、鼻嗅香、舌知味、身知細滑、意知法， <a class="t0714c24"></a>都無識想，不起想念，清淨得修梵行，全 <a class="t0714c25"></a>其意根，如此之人得修梵行，無有缺漏。」</p>
<p><a class="t-linehead0714c25"></a>婆 <a class="t0714c26"></a>羅門白佛言：「何等之人不修梵行，不具足 <a class="t0714c27"></a>清淨行？」</p>
<p><a class="t-linehead0714c27"></a>世尊告曰：「若有人俱會者，此名非 <a class="t0714c28"></a>梵行。」</p>
<p><a class="t-linehead0714c28"></a>婆羅門白佛言：「何等之人漏不具足？」</p>
<a class="t0714c29"></a>
<p><a class="t-linehead0714c29"></a>世尊告曰：「若有人與女人交接，或手足相 <a class="t0715a01"></a>觸，擑在心懷而不忘失。是謂，梵志！行不 <a class="t0715a02"></a>具足，漏諸婬泆，與婬、怒、癡共相應。</p>
<p><a class="t-linehead0715a02"></a>「復次， <a class="t0715a03"></a>梵志！或與女人共相調戲，言語相加。是謂， <a class="t0715a04"></a>梵志！此人行不全具，漏婬、怒、癡，梵行不 <a class="t0715a05"></a>具足修清淨行。</p>
<p><a class="t-linehead0715a05"></a>「復次，梵志！若有女人惡眼 <a class="t0715a06"></a>相視而不移轉，於中便起婬、怒、癡想，生諸 <a class="t0715a07"></a>亂念。是謂，梵志！此人梵行不淨，不修梵行。</p>
<a class="t0715a08"></a>
<p><a class="t-linehead0715a08"></a>「復次，梵志！若復有人遠聞或聞哭聲，或聞 <a class="t0715a09"></a>笑聲，於中起婬、怒、癡，起諸亂想。是謂，梵 <a class="t0715a10"></a>志！此人不清淨修梵行，與婬、怒、癡共相 <a class="t0715a11"></a>應，行不全具。</p>
<p><a class="t-linehead0715a11"></a>「復次，梵志！若有人曾見女人， <a class="t0715a12"></a>後更生想，憶其頭目，於中生想；在屏閑 <a class="t0715a13"></a>之處，生婬、怒、癡，與惡行相應。是謂，梵志！此 <a class="t0715a14"></a>人不修梵行。」</p>
<p><a class="t-linehead0715a14"></a>是時，生漏梵志白世尊言：「甚 <a class="t0715a15"></a>奇！甚特！此沙門瞿曇亦知梵行，亦知不梵 <a class="t0715a16"></a>行；亦知漏行，亦知不漏行。所以然者，我今 <a class="t0715a17"></a>亦生此念，諸有人民，女人手足相加，起諸 <a class="t0715a18"></a>亂想。我時便生此念：『此人行不清淨，與婬、 <a class="t0715a19"></a>怒、癡共相應。』第一更樂者，女人是也。第一可 <a class="t0715a20"></a>欲者，所謂眼眼相視，然彼女人或語、或笑，繫 <a class="t0715a21"></a>綴男子，或共言語而繫綴男子。是時，我便 <a class="t0715a22"></a>生此念：『此六人盡行不清淨行。』如來今日所 <a class="t0715a23"></a>說甚過，猶如盲者得目，迷者見路，愚者聞 <a class="t0715a24"></a>道，有目之人見色，如來說法亦復如是。我 <a class="t0715a25"></a>今自歸佛、法、眾，自今之後不復殺生，唯願受 <a class="t0715a26"></a>為優婆塞。」</p>
<p><a class="t-linehead0715a26"></a>爾時，生漏梵志聞佛所說，歡喜 <a class="t0715a27"></a>奉行。</p>
<a class="t0715a28"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
