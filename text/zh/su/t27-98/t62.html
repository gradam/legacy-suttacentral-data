<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t62">
<article>
<div class="hgroup mirror"><h1 class="mirror-row"><span class="mirror-left">T62</span>
<span class="mirror-right">佛說新歲經</span></h1></div>　<a class="t" id="t0859a22"></a><a class="t" id="t0859a23"></a><a class="t" id="t0859a25"></a><p class="suttainfo"><span class="t-juanname">佛說新歲經</span><br><a class="t" id="t0859a26"></a><a class="t" id="t0859a27"></a>
<span class="t-byline">東晉天竺三藏曇無蘭譯</span></p><a class="t" id="t0859a28"></a>
<p><a class="t-linehead" id="t-linehead0859a28"></a>聞如是：</p>
<p>一時，佛在舍衛國祇樹給孤獨園，與<a class="t" id="t0859a29"></a>大比丘眾八萬四千人俱。舍利弗、目連等，前<a class="t" id="t0859b01"></a>後圍遶，聽佛說經。佛處大會，猶如須彌眾山<a class="t" id="t0859b02"></a>之王，獨峻高顯，如月盛滿照于群星，威光唯<a class="t" id="t0859b03"></a>景。如紫金耀於是場地，皆作金色，卓然特異，<a class="t" id="t0859b04"></a>巍巍無侶。於時世尊，與比丘眾俱，清淨無量，<a class="t" id="t0859b05"></a>如日如雲，終竟三月，以至新歲。諸比丘眾寂<a class="t" id="t0859b06"></a>然憺怕，一心自思念於道定，無有異想。於是<a class="t" id="t0859b07"></a>賢者阿難，即從座起，偏袒右臂，右膝著地，長<a class="t" id="t0859b08"></a>跪叉手，前自歸佛足，以偈歎曰：</p><a class="t" id="t0859b09"></a><blockquote class="gatha">
<p>「佛尊所以來，　　遊此以濟護，<a class="t" id="t0859b10"></a><br>
三月處於斯，　　祇樹孤獨園。<a class="t" id="t0859b11"></a><br>
所願以具足，　　今正是其時，<a class="t" id="t0859b12"></a><br>
導師無等倫，　　應宣布新歲。」</p>
</blockquote><a class="t" id="t0859b13"></a>
<p><a class="t-linehead" id="t-linehead0859b13"></a>於時，世尊聞阿難說偈歎誦，至真寂坐一面，<a class="t" id="t0859b14"></a>告賢者大目揵連：「汝往詣三千大千世界，幽<a class="t" id="t0859b15"></a>閑山谷，峻頂石室，悉遍聲告諸比丘眾，始進<a class="t" id="t0859b16"></a>舊學，逮諸未悟，悉使來會於斯祇樹。所以者<a class="t" id="t0859b17"></a>何？如來以到欲立新歲。」時大目揵連，踊在虛<a class="t" id="t0859b18"></a>空，承佛聖旨，而發洪音，告于三千大千世界，<a class="t" id="t0859b19"></a>其大響中自然演偈，而說頌曰：</p><a class="t" id="t0859b20"></a><blockquote class="gatha">
<p>「仁等所以處，　　林藪山石間，<a class="t" id="t0859b21"></a><br>
新歲時已到，　　心所願當成。」</p>
</blockquote><a class="t" id="t0859b22"></a>
<p><a class="t-linehead" id="t-linehead0859b22"></a>時，諸比丘所在遊居三千大千世界，聞斯<a class="t" id="t0859b23"></a>偈告，各各以神足若干方便，變現其身，到<a class="t" id="t0859b24"></a>祇樹園，行詣佛所，受立新歲，并在佛邊，合集<a class="t" id="t0859b25"></a>弟子，各從異方他土來者，一時都會，凡八十<a class="t" id="t0859b26"></a>萬四千億姟，欲受新歲。</p>
<p><a class="t-linehead" id="t-linehead0859b26"></a>彼時世尊，告賢者阿<a class="t" id="t0859b27"></a>難：「汝往擊于揵搥，時今已到。」阿難受教，即<a class="t" id="t0859b28"></a>從座起，而撾揵搥，聲遍佛土，一佛大國，地<a class="t" id="t0859b29"></a>獄、餓鬼、畜生，聞揵搥音，承佛威神，一切諸<a class="t" id="t0859c01"></a>病苦毒悉除，皆得安隱。</p>
<p><a class="t-linehead" id="t-linehead0859c01"></a>於時世尊，以淨梵音，<a class="t" id="t0859c02"></a>告諸比丘：「汝等宜起行舍羅籌，各各相對，<a class="t" id="t0859c03"></a>悔過自責，相謝眾失所犯非法，各忍和同，淨<a class="t" id="t0859c04"></a>身口心，令無餘穢。」時諸比丘，即受佛教，各從<a class="t" id="t0859c05"></a>坐起，在世尊前，各各相謝，懺悔所失訖，還<a class="t" id="t0859c06"></a>復坐在其本位。</p><a class="t" id="t0859c07"></a>
<p><a class="t-linehead" id="t-linehead0859c07"></a>佛時見眾各還位坐，佛埀慈愍，因從座起，而<a class="t" id="t0859c08"></a>自叉手，向諸比丘言：「諸比丘眾！當和心相向，<a class="t" id="t0859c09"></a>向汝悔過。所以者何？我身口意，儻相違失，雖<a class="t" id="t0859c10"></a>無上尊如來至真無有誤失闕漏之業，心不<a class="t" id="t0859c11"></a>放逸，不失智慧，無所貪慕，不毀禁戒，於諸聲<a class="t" id="t0859c12"></a>聞緣覺中，尊德超諸天世間人民，三界最長，<a class="t" id="t0859c13"></a>而無等侶。又諸比丘！若種姓出家學道，修沙<a class="t" id="t0859c14"></a>門法，心性各異，志操不同，在斯佛業，當可施<a class="t" id="t0859c15"></a>行，宜奉訓誨，不得違犯。所以者何？若有比<a class="t" id="t0859c16"></a>丘，處於聖眾，建立新歲，身行各異，心念不<a class="t" id="t0859c17"></a>同，而懷<span class="gaiji">諛<!--gaiji,諛,1[言＊（更－一）],2&#x46D5;,3--></span>諂；計彼比丘，不受真正，不應具<a class="t" id="t0859c18"></a>戒。所以者何？身口意淨，乃善真正。受佛具<a class="t" id="t0859c19"></a>戒，心抱恭恪，順上中下，不為慢恣，慙愧下<a class="t" id="t0859c20"></a>意，乃應法戒。所以者何？如是行者，無有怨<a class="t" id="t0859c21"></a>憎，不為結恨，觀古今法，無有憒亂，建立新<a class="t" id="t0859c22"></a>歲，亦無瞋恚自大之心。所以者何？戒禁清淨，<a class="t" id="t0859c23"></a>造立新歲，建立最大。戒不清淨，非佛弟子，猶<a class="t" id="t0859c24"></a>如死人屍形在地，棄捐塚間；天上世間，諸天<a class="t" id="t0859c25"></a>人民，各齎良藥，神呪好術，愍念療之，不能使<a class="t" id="t0859c26"></a>活。如是，比丘！毀犯禁戒，正使入眾，若干新<a class="t" id="t0859c27"></a>歲，不能自救，建成新歲。所以者何？是人毀<a class="t" id="t0859c28"></a>戒，會歸自然，因還獲報，地獄、餓<span class="corr" title="[　&gt;鬼]">鬼</span>、畜生苦毒，<a class="t" id="t0859c29"></a>酸楚無量，汝勤慎之。」佛說是法已，即從座<a class="t" id="t0860a01"></a>起，離于草蓐。尋時三千大千世界，六反震動，<a class="t" id="t0860a02"></a>箜篌伎樂不鼓自鳴，天於虛空，雨眾名香，而<a class="t" id="t0860a03"></a>散雜花。佛說是戒法品時，告比丘眾。時諸<a class="t" id="t0860a04"></a>比丘，各在本坐，以佛聖旨威神之誨，功勳<a class="t" id="t0860a05"></a>光明，皆以普周，各自起立，心不復樂，在於常<a class="t" id="t0860a06"></a>坐山巖樹下，唯是為欲。各從座起，稽首佛足，<a class="t" id="t0860a07"></a>口自白言：「一切諸法，皆從佛受。聖則道本，為<a class="t" id="t0860a08"></a>一切護，慈愍之目，最尊殊特，聖德無上，超絕<a class="t" id="t0860a09"></a>無侶，巍巍堂堂，宣布道化。」</p>
<p><a class="t-linehead" id="t-linehead0860a09"></a>於時如來，遷延尊<a class="t" id="t0860a10"></a>位，懺謝聖眾，矜愍天下，還就草蓐。佛適復<a class="t" id="t0860a11"></a>坐，聖眾亦然，各就故位，復坐如法。</p><a class="t" id="t0860a12"></a>
<p><a class="t-linehead" id="t-linehead0860a12"></a>爾時世尊，見歲時到，愍念諸會，在比丘前，三<a class="t" id="t0860a13"></a>自令竟。所立畢訖，五比丘從座起，建立新<a class="t" id="t0860a14"></a>歲，適立新歲。一萬比丘，得成道跡，八千比<a class="t" id="t0860a15"></a>丘，得阿羅漢，虛空諸天八萬四千，咸見開<a class="t" id="t0860a16"></a>化，皆發無上正真道意，講說經法。不可計數<a class="t" id="t0860a17"></a>眾生之類，建立三乘。今佛慈哀，抂屈至尊，處<a class="t" id="t0860a18"></a>在眾座，度脫危厄，十方蒙濟。</p>
<p><a class="t-linehead" id="t-linehead0860a18"></a>於時難頭和<a class="t" id="t0860a19"></a>難龍王，各捨本居，皆持澤香栴檀雜香，往詣<a class="t" id="t0860a20"></a>佛所，至新歲場，歸命於佛及與聖眾，稽首足<a class="t" id="t0860a21"></a>下，以栴檀雜香，供養佛及比丘僧，便以斯偈，<a class="t" id="t0860a22"></a>而歡頌曰：</p><a class="t" id="t0860a23"></a><blockquote class="gatha">
<p>「其在於山巖，　　坐於陰樹下，<a class="t" id="t0860a24"></a><br>
若遊於大海，　　而懷飢瞋恨。<a class="t" id="t0860a25"></a><br>
來坐立新歲，　　億載眾生集，<a class="t" id="t0860a26"></a><br>
供養悉奉佛，　　得成甘露門。</p>
</blockquote><a class="t" id="t0860a27"></a>
<p><a class="t-linehead" id="t-linehead0860a27"></a>「於時海龍王，齎赤真珠，化作上妙交露閣帳，<a class="t" id="t0860a28"></a>廣長四百里，紫紺瑠璃而共合成，手執擎<a class="t" id="t0860a29"></a>持，行虛空中，出龍宮上，從交露閣，八味水<a class="t" id="t0860b01"></a>池，流清灑地，供養如來及比丘眾；以交露閣，<a class="t" id="t0860b02"></a>貢上大聖及比丘僧；以珠瓔珞，散佛聖眾。即<a class="t" id="t0860b03"></a>說偈言：</p><a class="t" id="t0860b04"></a><blockquote class="gatha">
<p>「清淨如虛空，　　等一自然無，<a class="t" id="t0860b05"></a><br>
禁戒最清淨，　　踰珍妙明珠。<a class="t" id="t0860b06"></a><br>
無央數眾輩，　　坐在於大會，<a class="t" id="t0860b07"></a><br>
悉供養安住，　　及諸聲聞眾。」</p>
</blockquote><a class="t" id="t0860b08"></a>
<p><a class="t-linehead" id="t-linehead0860b08"></a>爾時十方諸菩薩、天龍神王，各從十方面而<a class="t" id="t0860b09"></a>來合會，化作若干奇妙供具，供養世尊及比<a class="t" id="t0860b10"></a>丘眾，稽首歸命，諮受經典，各復如是，等無有<a class="t" id="t0860b11"></a>異，咸來稽首，皆發無上正真道意。於是天人，<a class="t" id="t0860b12"></a>各各發心，供養世尊及諸聖眾，以偈歎曰：</p><a class="t" id="t0860b13"></a><blockquote class="gatha">
<p>「其心以清淨，　　第一無思議，<a class="t" id="t0860b14"></a><br>
聖眾最尊長，　　在於會中坐。<a class="t" id="t0860b15"></a><br>
去離一切想，　　善除眾垢穢，<a class="t" id="t0860b16"></a><br>
今日奉供養，　　所敬不可議。<a class="t" id="t0860b17"></a><br>
開化常眾難，　　一切諸塵勞，<a class="t" id="t0860b18"></a><br>
其戒禁清淨，　　猶寶明月珠。<a class="t" id="t0860b19"></a><br>
常心思惟正，　　斷眾結瞋恨，<a class="t" id="t0860b20"></a><br>
今日離垢尊，　　合會立新歲。<a class="t" id="t0860b21"></a><br>
誨心難調化，　　遵行猶太山，<a class="t" id="t0860b22"></a><br>
消礙常行法，　　佛安立新歲。」</p>
</blockquote><a class="t" id="t0860b23"></a>
<p><a class="t-linehead" id="t-linehead0860b23"></a>時諸天人，說是偈已，稽首佛足，忽然不現，各<a class="t" id="t0860b24"></a>歸本宮，而各欣悅以法自娛。</p>
<p><a class="t-linehead" id="t-linehead0860b24"></a>於時世尊，顯大<a class="t" id="t0860b25"></a>陰涼，眾寶交露，以布聖眾，便說此偈：</p><a class="t" id="t0860b26"></a><blockquote class="gatha">
<p>「其戒最清淨，　　所行甚難逮，<a class="t" id="t0860b27"></a><br>
今日以樂施，　　覆遍立新歲。<a class="t" id="t0860b28"></a><br>
貢上安住子，　　護戒甚清淨，<a class="t" id="t0860b29"></a><br>
如鶡愛其毛，　　佛威護新歲。」</p>
</blockquote><a class="t" id="t0860c01"></a>
<p><a class="t-linehead" id="t-linehead0860c01"></a>佛告諸比丘：「今佛世尊，雖新歲，一年一會，修<a class="t" id="t0860c02"></a>行法則，清淨道護，嚴身口意三事無穢，奉行<a class="t" id="t0860c03"></a>十善、四等、六度，蠲除六情、三毒、五蓋、十二牽<a class="t" id="t0860c04"></a>連，淨如日出照於天下，明暉照耀眾冥消索<a class="t" id="t0860c05"></a>入于道明，無上正真，一切和同，苦樂無二，乃<a class="t" id="t0860c06"></a>應道法。」佛於是即說頌曰：</p><a class="t" id="t0860c07"></a><blockquote class="gatha">
<p>「諸佛興出快，　　說經法亦快，<a class="t" id="t0860c08"></a><br>
聖眾和同快，　　和常得安樂。」</p>
</blockquote><a class="t" id="t0860c09"></a>
<p><a class="t-linehead" id="t-linehead0860c09"></a>佛說如是。諸比丘眾，諸天、龍、鬼神、阿須倫，世<a class="t" id="t0860c10"></a>間人民，聞佛所說，莫不歡喜，作禮而去。</p><a class="t" id="t0860c11"></a><div class="w"><div><blockquote class="gatha">
<p>「最尊行為在舍衛，　　為眾弟子說如是，<a class="t" id="t0860c12"></a><br>
一切為在祇樹會，　　今鉢和蘭造為常。<a class="t" id="t0860c13"></a><br>
舍利弗叉手白佛，　　願聞等見鉢和蘭，<a class="t" id="t0860c14"></a><br>
三界有名誠說時，　　比丘自淨法云何？」<a class="t" id="t0860c15"></a><br>「舍利弗羅我布草，　　為於樹下降魔力，<a class="t" id="t0860c16"></a><br>
若曹布草亦如是，　　今汝所生當自淨。<a class="t" id="t0860c17"></a><br>
如應賢者坐，　　是為無所畏，<a class="t" id="t0860c18"></a><br>
已坐樂無欲，　　在三界安隱。<a class="t" id="t0860c19"></a><br>
夏行今已竟，　　為是佛弟子，<a class="t" id="t0860c20"></a><br>
當各自分別，　　愍傷在世間。<a class="t" id="t0860c21"></a><br>
今是歲大月，　　為覺第一智，<a class="t" id="t0860c22"></a><br>
能自捨身行，　　見斷若干苦。<a class="t" id="t0860c23"></a><br>
為說諸罪惱，　　覺知無數苦，<a class="t" id="t0860c24"></a><br>
是已得道迹，　　今為鉢和蘭。<a class="t" id="t0860c25"></a><br>
貪欲瞋恚薄，　　亦能除本癡，<a class="t" id="t0860c26"></a><br>
為能斷生死，　　亦不惱想根。<a class="t" id="t0860c27"></a><br>
自致得天上，　　亦來生人間，<a class="t" id="t0860c28"></a><br>
是已得二道，　　今為鉢和蘭。<a class="t" id="t0860c29"></a><br>
已致得天上，　　亦不得下生，<a class="t" id="t0861a01"></a><br>
為在所生天，　　諸愛為已滅。<a class="t" id="t0861a02"></a><br>
世間第一法，　　尊行為已得，<a class="t" id="t0861a03"></a><br>
是已得二道，　　今為鉢和蘭。<a class="t" id="t0861a04"></a><br>
一切諸惡惱，　　為盡得解脫，<a class="t" id="t0861a05"></a><br>
已得四甘露，　　是為無所畏。<a class="t" id="t0861a06"></a><br>
諸冥為已壞，　　所向一切苦，<a class="t" id="t0861a07"></a><br>
是二四最道，　　今為鉢和蘭。</p>
</blockquote><a class="t" id="t0861a08"></a>
<p><a class="t-linehead" id="t-linehead0861a08"></a>「一月已竟即得一智，　二月已到便得二智，<a class="t" id="t0861a09"></a>　一時三月便得三智，　噲樂三智今為鉢和<a class="t" id="t0861a10"></a>蘭，　已拔四瘡無有餘者，　已度岸住為得<a class="t" id="t0861a11"></a>安隱，　已竟四月為無所者，　已成功德今<a class="t" id="t0861a12"></a>為鉢和蘭。　能伏龍頭難頭和羅，　須彌山<a class="t" id="t0861a13"></a>動亦并海水，　所致天處皆為其動，　目揵<a class="t" id="t0861a14"></a>連輩今為鉢和蘭。</p><a class="t" id="t0861a15"></a><blockquote class="gatha">
<p>「自覺最賢者，　　為諸處已盡，<a class="t" id="t0861a16"></a><br>
為世間祐者，　　佛自說是語。<a class="t" id="t0861a17"></a><br>
常獨行樹間，　　為譬喻如群，<a class="t" id="t0861a18"></a><br>
為最辟支佛，　　今為鉢和蘭。<a class="t" id="t0861a19"></a><br>
三處不復著，　　眾為意清淨，<a class="t" id="t0861a20"></a><br>
三神為已定，　　為己離憍慢。<a class="t" id="t0861a21"></a><br>
在三界無欲，　　亦不動靜意，<a class="t" id="t0861a22"></a><br>
安譬如須彌，　　今為鉢和蘭。<a class="t" id="t0861a23"></a><br>
已行在右四，　　四道為已定，<a class="t" id="t0861a24"></a><br>
佛說是賢者，　　最為眾增德。<a class="t" id="t0861a25"></a><br>
所祠施最安，　　終無有能敗，<a class="t" id="t0861a26"></a><br>
佛得眾聚慧，　　今為鉢和蘭。<a class="t" id="t0861a27"></a><br>
持戒為已具，　　眾力不能動，<a class="t" id="t0861a28"></a><br>
法食衣被服，　　常樂在山間。<a class="t" id="t0861a29"></a><br>
是為已堅行，　　具足無瑕穢，<a class="t" id="t0861b01"></a><br>
清淨行者地，　　今為鉢和蘭。<a class="t" id="t0861b02"></a><br>
持戒斷諸惡，　　眾叉手受法，<a class="t" id="t0861b03"></a><br>
為一切所向，　　眾魔皆為伏。<a class="t" id="t0861b04"></a><br>
諸天常善人，　　稱譽戒具足，<a class="t" id="t0861b05"></a><br>
不復覩眾魔，　　今為鉢和蘭。」</p>
</blockquote></div></div><a class="t" id="t0861b06"></a>
<p class="endsutta"><span class="t-juanname">佛說新歲經</span></p>
</article>
<aside id="metaarea">This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</aside>
</section></div></body></html>
