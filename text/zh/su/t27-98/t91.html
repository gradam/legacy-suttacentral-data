<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t91">
<article>
<div class="hgroup mirror"><h1 class="mirror-row"><span class="mirror-left">T91</span>
<span class="mirror-right">佛說婆羅門子命終愛念不離經</span></h1></div>　<a class="t" id="t0915a01"></a><a class="t" id="t0915a02"></a><a class="t" id="t0915a03"></a><a class="t" id="t0915a04"></a><p class="suttainfo"><span class="t-juanname">佛說婆羅門子命終愛念不離經</span><br><a class="t" id="t0915a05"></a><a class="t" id="t0915a06"></a>
<span class="t-byline">後漢安息沙門安世高譯</span></p><a class="t" id="t0915a07"></a>
<p><a class="t-linehead" id="t-linehead0915a07"></a>聞如是：</p>
<p>一時，婆伽婆在舍衛城祇樹給孤獨<a class="t" id="t0915a08"></a>園。彼時有異婆羅門，有一子命終愛念不離。<a class="t" id="t0915a09"></a>彼命終亦不能食，亦不能飲，亦不著衣亦不<a class="t" id="t0915a10"></a>塗香，但至塚間而啼泣，彼啼泣憶念在抱上。<a class="t" id="t0915a11"></a>於是彼婆羅門彷徉而行至世尊所，到已共<a class="t" id="t0915a12"></a>世尊面相慰勞。面相慰勞已，彼婆羅門却坐<a class="t" id="t0915a13"></a>一面已。世尊告曰：「何以故？汝婆羅門諸根不<a class="t" id="t0915a14"></a>常定？」</p>
<p><a class="t-linehead" id="t-linehead0915a14"></a>「此瞿曇！我意根云何意根當定？我有一<a class="t" id="t0915a15"></a>子而命終，愛念不離。彼命終，我不能食、不能<a class="t" id="t0915a16"></a>飲、不著衣、不塗香，我但在家啼泣，啼泣時憶<a class="t" id="t0915a17"></a>念在抱上。」</p>
<p><a class="t-linehead" id="t-linehead0915a17"></a>「如是如是。婆羅門！此婆羅門！愛生<a class="t" id="t0915a18"></a>已則有憂慼苦不樂。」</p>
<p><a class="t-linehead" id="t-linehead0915a18"></a>「云何，瞿曇！豈當爾？愛生<a class="t" id="t0915a19"></a>已，當有憂慼苦不樂耶？此瞿曇！愛生已，當有<a class="t" id="t0915a20"></a>歡喜愛念。」再三，世尊告彼婆羅門曰：「如是如<a class="t" id="t0915a21"></a>是。婆羅門！此婆羅門！愛生已，則有憂慼啼泣<a class="t" id="t0915a22"></a>不樂。」再三，彼婆羅門白世尊曰：「云何，瞿曇！豈<a class="t" id="t0915a23"></a>當爾？愛生已，有憂慼不樂耶？此瞿曇！愛生已，<a class="t" id="t0915a24"></a>但有歡喜愛念。」於是彼婆羅門聞世尊所說，<a class="t" id="t0915a25"></a>亦不樂、不說非。不樂、不然可已，從坐起便還。<a class="t" id="t0915a26"></a>彼時祇桓門外有諸戲人共戲，彼婆羅門遙<a class="t" id="t0915a27"></a>見祇桓門外有諸戲人共戲，見已作是念：「世<a class="t" id="t0915a28"></a>間聰明者此<span class="corr" title="[&gt;是] cf.【麗】">是</span>最勝，我寧可所可共沙門瞿曇<a class="t" id="t0915a29"></a>論者，盡當向彼戲人說之。」於是彼婆羅門便<a class="t" id="t0915b01"></a>至彼諸戲人所，到已所可共世尊論者，盡向<a class="t" id="t0915b02"></a>彼戲人說之。如是說已，彼諸戲人報彼婆羅<a class="t" id="t0915b03"></a>門曰：「此婆羅門！豈當爾？愛生已，則有憂慼苦<a class="t" id="t0915b04"></a>不樂耶？此婆羅門！愛生已，當有歡喜愛念。」於<a class="t" id="t0915b05"></a>是彼婆羅門作是念：「此諸戲人語與我等。」迴<a class="t" id="t0915b06"></a>頭已即便去。</p>
<p><a class="t-linehead" id="t-linehead0915b06"></a>彼所論則廣聞，次第徹王宮。王<a class="t" id="t0915b07"></a>波斯匿聞之，沙門瞿曇作是言：「愛生已則有<a class="t" id="t0915b08"></a>憂慼苦不樂。」王波斯匿聞已，告末利夫人曰：<a class="t" id="t0915b09"></a>「此末利！我聞沙門瞿曇作是言：『愛生已，則有<a class="t" id="t0915b10"></a>憂慼苦不樂。』」</p>
<p><a class="t-linehead" id="t-linehead0915b10"></a>「如是如是。大王！愛生已，則有苦<a class="t" id="t0915b11"></a>憂慼不樂。」</p>
<p><a class="t-linehead" id="t-linehead0915b11"></a>「此末利！我聞汝師言，弟子亦爾。汝<a class="t" id="t0915b12"></a>末利！彼沙門瞿曇是汝師，而今汝作是言：<a class="t" id="t0915b13"></a>『愛生已，則有憂慼苦不樂。』」</p>
<p><a class="t-linehead" id="t-linehead0915b13"></a>「此大王！聞我所說<a class="t" id="t0915b14"></a>不信者，便可自往、若遣使。」</p>
<p><a class="t-linehead" id="t-linehead0915b14"></a>於是王波斯匿告<a class="t" id="t0915b15"></a>那梨鴦伽婆羅門曰：「汝那梨鴦伽！往彼沙門<a class="t" id="t0915b16"></a>瞿曇所。到已以我言問訊沙門瞿曇，無量問<a class="t" id="t0915b17"></a>訊，安隱輕舉有力不？作如是言：『此瞿曇！王波<a class="t" id="t0915b18"></a>斯匿無量問訊，安隱輕舉有力不？實沙門瞿<a class="t" id="t0915b19"></a>曇！作是言：「愛生已，則有憂慼苦不樂耶？」』此那<a class="t" id="t0915b20"></a>梨鴦伽！若彼沙門瞿曇作是說，汝當善受持<a class="t" id="t0915b21"></a>誦習之。何以故？彼不虛說。」</p>
<p><a class="t-linehead" id="t-linehead0915b21"></a>彼那梨鴦伽婆羅<a class="t" id="t0915b22"></a>門速受王波斯匿教已，至世尊所，到已共世<a class="t" id="t0915b23"></a>尊面相慰勞，面相慰勞已，却坐一面。彼那梨<a class="t" id="t0915b24"></a>鴦伽婆羅門却坐一面已，白世尊曰：「此瞿曇！<a class="t" id="t0915b25"></a>波斯匿王無量問訊，安隱輕舉有力不？實沙<a class="t" id="t0915b26"></a>門瞿曇作是言：『愛生已，則有憂慼苦不樂耶？』」</p><a class="t" id="t0915b27"></a>
<p><a class="t-linehead" id="t-linehead0915b27"></a>「此那梨鴦伽！我還問汝，隨所有力當還報之。<a class="t" id="t0915b28"></a>於那梨鴦伽意云何？或有人母命終，彼母命<a class="t" id="t0915b29"></a>終意狂亂，躶形不著衣隨彼遊行，作如是言：<a class="t" id="t0915c01"></a>『我不見母、我不見母。』此婆羅門當知之，愛生<a class="t" id="t0915c02"></a>已則有憂慼苦不樂。如是父兄姊妹若婦命<a class="t" id="t0915c03"></a>終，彼婦命終已則意狂亂，躶形不著衣隨彼<a class="t" id="t0915c04"></a>遊行，作是言：『我不見父及婦。』此婆羅門！當知<a class="t" id="t0915c05"></a>此愛生已則有憂慼苦不樂。此婆羅門！昔有<a class="t" id="t0915c06"></a>一人婦還歸家，彼親屬欲奪與他人，彼婦人<a class="t" id="t0915c07"></a>聞之，親屬欲持我與他人。彼婦人聞已速便<a class="t" id="t0915c08"></a>走還。還至己夫所，到已語彼夫曰：『君當知，我<a class="t" id="t0915c09"></a>親屬欲持我與他人。君所應為者今當為之。』<a class="t" id="t0915c10"></a>於是彼人作極利刀，持彼婦人手還入屋中，<a class="t" id="t0915c11"></a>作如是言：『當共同去，當共同去。』斷彼女人命<a class="t" id="t0915c12"></a>亦自斷命。此婆羅門！當知此愛生已，則有憂<a class="t" id="t0915c13"></a>慼苦不樂。」</p>
<p><a class="t-linehead" id="t-linehead0915c13"></a>於是那梨鴦伽婆羅門聞世尊所<a class="t" id="t0915c14"></a>說，善受持誦習已，從坐起，繞世尊已離世尊，<a class="t" id="t0915c15"></a>還至王波斯匿所。到已白王波斯匿曰：「實爾，<a class="t" id="t0915c16"></a>大王！彼沙門瞿曇作是說：『愛生已，則有憂慼<a class="t" id="t0915c17"></a>苦不樂。』」於是王波斯匿告末利夫人曰：「實爾，<a class="t" id="t0915c18"></a>末利！彼沙門瞿曇作是說：『愛生已，則有憂慼<a class="t" id="t0915c19"></a>苦不樂。』」「是故，大王！我還問王，隨所有力當報<a class="t" id="t0915c20"></a>之。於大王意云何？愛鞞留羅大將不？」</p>
<p><a class="t-linehead" id="t-linehead0915c20"></a>「此末利！<a class="t" id="t0915c21"></a>我愛彼鞞留羅大將。」</p>
<p><a class="t-linehead" id="t-linehead0915c21"></a>「此大王！彼鞞留羅大將，<a class="t" id="t0915c22"></a>是敗壞、是變異，生苦憂慼不樂不？」</p>
<p><a class="t-linehead" id="t-linehead0915c22"></a>「此末利！鞞<a class="t" id="t0915c23"></a>留羅大將，有敗壞變異，則有憂慼苦不樂。」</p>
<p><a class="t-linehead" id="t-linehead0915c23"></a>「此<a class="t" id="t0915c24"></a>大王！當以此知之，愛生已則有憂慼苦不樂。<a class="t" id="t0915c25"></a>於大王意云何？愛賢首大將，愛一奔陀利大<a class="t" id="t0915c26"></a>象，愛婆夷提女，愛婆沙剎諦隷<span class="t-note">（夫人）</span>，愛迦尸人<a class="t" id="t0915c27"></a>民不？」</p>
<p><a class="t-linehead" id="t-linehead0915c27"></a>「此末利！愛迦尸拘薩羅人民。」</p>
<p>「此大王！迦<a class="t" id="t0915c28"></a>尸拘薩羅人民，亦是敗壞有變異，生苦憂慼<a class="t" id="t0915c29"></a>不樂不？」「此末利！諸五婬欲自娛樂者，皆因迦<a class="t" id="t0916a01"></a>尸拘薩羅人民。此末利！迦尸人民敗壞變異<a class="t" id="t0916a02"></a>者，我命不全，況當不生苦憂慼不樂？」</p>
<p><a class="t-linehead" id="t-linehead0916a02"></a>「此大<a class="t" id="t0916a03"></a>王！當知此愛生已，則有苦憂慼不樂。於大王<a class="t" id="t0916a04"></a>意云何？今寧愍妾不？」</p>
<p><a class="t-linehead" id="t-linehead0916a04"></a>「此末利！我亦愍汝。」</p>
<p>「此大<a class="t" id="t0916a05"></a>王！妾亦有敗壞、有變異，寧可不生苦憂慼不<a class="t" id="t0916a06"></a>樂耶？」</p>
<p><a class="t-linehead" id="t-linehead0916a06"></a>「汝末利！敗壞有變異，我亦當生憂慼苦<a class="t" id="t0916a07"></a>不樂。」</p>
<p><a class="t-linehead" id="t-linehead0916a07"></a>「此大王！以此當知之，愛生已則有憂慼<a class="t" id="t0916a08"></a>苦不樂。」</p>
<p><a class="t-linehead" id="t-linehead0916a08"></a>「此末利！從今日始，彼沙門瞿曇！因此<a class="t" id="t0916a09"></a>事當為我師，我為弟子。此末利！我今歸彼世<a class="t" id="t0916a10"></a>尊、法及比丘僧，我於彼世尊持優婆塞，從今<a class="t" id="t0916a11"></a>日始離於殺，今自歸佛。」如是說，王波斯匿遙<a class="t" id="t0916a12"></a>聞世尊所說，歡喜而樂。</p><a class="t" id="t0916a13"></a>
<p class="endsutta"><span class="t-juanname">佛說婆羅門子命終愛念不離經</span></p>
</article>
<aside id="metaarea">This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</aside>
</section></div></body></html>
