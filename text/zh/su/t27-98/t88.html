<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t88">
<article>
<div class="hgroup mirror"><h1 class="mirror-row"><span class="mirror-left">T88</span>
<span class="mirror-right">優陂夷墮舍迦經</span></h1></div>　<a class="t" id="t0912a12"></a><a class="t" id="t0912a13"></a><a class="t" id="t0912a14"></a><a class="t" id="t0912a15"></a><p class="suttainfo"><span class="t-juanname">優陂夷墮舍迦經</span><br><a class="t" id="t0912a16"></a><a class="t" id="t0912a17"></a>
<span class="t-byline">失譯人名今附宋錄</span></p><a class="t" id="t0912a18"></a>
<p><a class="t-linehead" id="t-linehead0912a18"></a>聞如是：</p>
<p>一時，佛在舍衛國止。城東出，有女人<a class="t" id="t0912a19"></a>子字蕪耶樓，人呼為蕪耶樓母，佛在蕪耶樓<a class="t" id="t0912a20"></a>母家殿上坐。有一女人奉持教戒，字墮舍迦，<a class="t" id="t0912a21"></a>以月十五日朝起沐浴，有七子婦皆使沐浴<a class="t" id="t0912a22"></a>著好衣，日未中因飯，飯已澡手，將七子婦至<a class="t" id="t0912a23"></a>佛所，前為佛作禮。佛言：「就座。」皆却就座。佛問<a class="t" id="t0912a24"></a>優陂夷墮舍迦：「今日何等沐浴著好衣，與子<a class="t" id="t0912a25"></a>婦俱至佛所？」墮舍迦言：「今日十五日我齋戒，<a class="t" id="t0912a26"></a>我聞一月當六齋，我與子婦俱共齋，不敢懈<a class="t" id="t0912a27"></a>慢。」</p>
<p><a class="t-linehead" id="t-linehead0912a27"></a>佛告墮舍迦：「佛正齋法有八戒，使人得度<a class="t" id="t0912a28"></a>世道，不復墮三惡處，所生常有福祐，亦從八<a class="t" id="t0912a29"></a>戒本因緣致成佛。</p><a class="t" id="t0912b01"></a>
<p><a class="t-linehead" id="t-linehead0912b01"></a>「何等為佛正齋法？是間有賢善人持戒，一月<a class="t" id="t0912b02"></a>六日齋，月八日一齋，十四日一齋，十五日一<a class="t" id="t0912b03"></a>齋，二十三日一齋，二十九日一齋，三十日一<a class="t" id="t0912b04"></a>齋。齋日朝起，告家中言：『今日我身齋，家中今<a class="t" id="t0912b05"></a>一日，且莫飲酒、莫鬪諍、莫道說錢財，家中事<a class="t" id="t0912b06"></a>意所念、口所說，當如阿羅漢。』阿羅漢無殺意，<a class="t" id="t0912b07"></a>齋日持戒亦當如阿羅漢，無殺意、無捶擊意，<a class="t" id="t0912b08"></a>念畜生及虫蛾，使常生，如阿羅漢意，是為一<a class="t" id="t0912b09"></a>戒。今日與夜持殺意使不得殺，持意如是，為<a class="t" id="t0912b10"></a>佛一戒。」</p><a class="t" id="t0912b11"></a>
<p><a class="t-linehead" id="t-linehead0912b11"></a>佛言：「齋日持意當如阿羅漢無貪心，無所貪<a class="t" id="t0912b12"></a>慕於世間，無貪毛菜之意。齋日如是持意如<a class="t" id="t0912b13"></a>阿羅漢，富有者，當念作布施，貧無有者，<span class="corr" title="[當&gt;常] cf.【麗】">常</span>當<a class="t" id="t0912b14"></a>念施，是為二戒。」</p><a class="t" id="t0912b15"></a>
<p><a class="t-linehead" id="t-linehead0912b15"></a>佛言：「齋日持意當如阿羅漢，阿羅漢不畜婦<a class="t" id="t0912b16"></a>亦不念婦，亦不貪女人亦無婬意。齋日如是<a class="t" id="t0912b17"></a>持意如阿羅漢，是為三戒。」</p><a class="t" id="t0912b18"></a>
<p><a class="t-linehead" id="t-linehead0912b18"></a>佛言：「齋日持意當如阿羅漢，不妄語、不傷人<a class="t" id="t0912b19"></a>意，語即說佛經，不語者但念諸善。齋日如是<a class="t" id="t0912b20"></a>持意如阿羅漢，是為四戒。」</p><a class="t" id="t0912b21"></a>
<p><a class="t-linehead" id="t-linehead0912b21"></a>佛言：「齋日持意當如阿羅漢，阿羅漢不飲酒，<a class="t" id="t0912b22"></a>不念酒、不思酒，用酒為惡。齋日如是持意如<a class="t" id="t0912b23"></a>阿羅漢，是為五戒。」</p><a class="t" id="t0912b24"></a>
<p><a class="t-linehead" id="t-linehead0912b24"></a>佛言：「齋日持意當如阿羅漢，阿羅漢意不在<a class="t" id="t0912b25"></a>歌舞，聞亦不喜音樂聲，亦不在香華氣。齋日<a class="t" id="t0912b26"></a>如是持意如阿羅漢，是為六戒。」</p><a class="t" id="t0912b27"></a>
<p><a class="t-linehead" id="t-linehead0912b27"></a>佛言：「齋日持意當如阿羅漢，阿羅漢不於高<a class="t" id="t0912b28"></a>好床臥，意亦不念高好床上臥。齋日如是持<a class="t" id="t0912b29"></a>意如阿羅漢，是為七戒。」</p><a class="t" id="t0912c01"></a>
<p><a class="t-linehead" id="t-linehead0912c01"></a>佛言：「齋日持意當如阿羅漢，阿羅漢日中及<a class="t" id="t0912c02"></a>食，日中已後至明不得復食，得飲蜜漿。齋日<a class="t" id="t0912c03"></a>如是持意如阿羅漢，是為八戒。」</p><a class="t" id="t0912c04"></a>
<p><a class="t-linehead" id="t-linehead0912c04"></a>佛復告優陂夷墮舍迦：「是間有人，頭髮有<a class="t" id="t0912c05"></a>垢自沐其頭，沐已其人便喜言：『我頭垢已去。』<a class="t" id="t0912c06"></a>有人持八戒一日一夜者，明日即喜，喜者便<a class="t" id="t0912c07"></a>念：『佛經戒廼如是。』其有人，心中有惡意即去，<a class="t" id="t0912c08"></a>善意即還。」</p><a class="t" id="t0912c09"></a>
<p><a class="t-linehead" id="t-linehead0912c09"></a>佛言：「有人身體饒垢入水中治，身垢皆去。出<a class="t" id="t0912c10"></a>水即喜言：『我垢去身輕。』其有人齋戒一日一<a class="t" id="t0912c11"></a>夜，明日即喜念佛正語，自念：『當何時得道，使<a class="t" id="t0912c12"></a>我心不復動、不復走，使我心一，志無為之道。』」<a class="t" id="t0912c13"></a>佛言：「有人衣多垢，以得灰浣之垢去，其人即<a class="t" id="t0912c14"></a>喜。其有人齋戒一日一夜，明日即喜，便念比<a class="t" id="t0912c15"></a>丘僧，言：『比丘僧中，有須陀洹、斯陀含、阿那含、<a class="t" id="t0912c16"></a>阿羅漢。』念比丘僧如是。」</p><a class="t" id="t0912c17"></a>
<p><a class="t-linehead" id="t-linehead0912c17"></a>佛言：「如人有鏡，鏡有垢，磨去其垢鏡即明。其<a class="t" id="t0912c18"></a>有人齋戒一日一夜，有慈心於天下，心開如<a class="t" id="t0912c19"></a>明如鏡者，不當有瞋怒意。其有人一日一夜<a class="t" id="t0912c20"></a>齋戒，閱哀天下，淨心自思自端其意，自思念<a class="t" id="t0912c21"></a>身中惡露如是，如是者不當復瞋怒。」</p><a class="t" id="t0912c22"></a>
<p><a class="t-linehead" id="t-linehead0912c22"></a>佛告優陂夷墮舍迦：「持八戒齋一日一夜不<a class="t" id="t0912c23"></a>失者，勝持金銀珠璣施與比丘僧也。天下有<a class="t" id="t0912c24"></a>十六大國，一者名鴦迦，二者名摩竭，三者名<a class="t" id="t0912c25"></a>迦夷，四者名拘薛羅，五者名鳩溜，六者名般<a class="t" id="t0912c26"></a>闍荼，七者名阿波耶？八者名阿洹提渝，九者<a class="t" id="t0912c27"></a>名脂提渝，十者名越祇渝，十一者名速摩，十<a class="t" id="t0912c28"></a>二者名速賴吒，十三者名越蹉，十四者名末<a class="t" id="t0912c29"></a>羅，十五者名渝匿，十六者名劍善提。是十六<a class="t" id="t0913a01"></a>大國中珍寶物施與比丘僧，不如齋戒一日<a class="t" id="t0913a02"></a>一夜也。齋戒使人得度世道，以財寶施與，不<a class="t" id="t0913a03"></a>能使人得道。今我得佛道，本從是八戒起。」</p><a class="t" id="t0913a04"></a>
<p><a class="t-linehead" id="t-linehead0913a04"></a>佛告墮舍迦：「天下人多憂家事，我用是故，使<a class="t" id="t0913a05"></a>一月六齋持八戒。若有賢善人，欲急得阿羅<a class="t" id="t0913a06"></a>漢道者，若欲疾得佛道者，若欲生天上者，<a class="t" id="t0913a07"></a>能自端其心、一其意者，一月十五日齋亦善，<a class="t" id="t0913a08"></a>二十日齋亦善；人多憂家事，故與一月六齋。<a class="t" id="t0913a09"></a>六日齋者，譬如海水不可斛量，其有齋戒一<a class="t" id="t0913a10"></a>日一夜者，其福不可計。」</p>
<p><a class="t-linehead" id="t-linehead0913a10"></a>佛告墮舍迦：「且將子<a class="t" id="t0913a11"></a>婦歸，誦念是正齋法八戒也。」</p>
<p><a class="t-linehead" id="t-linehead0913a11"></a>優陂夷墮舍<a class="t" id="t0913a12"></a>迦，前為佛作禮而去。</p><a class="t" id="t0913a13"></a>
<p class="endsutta"><span class="t-juanname">優陂夷墮舍迦經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p></aside>
</section></div></body></html>
