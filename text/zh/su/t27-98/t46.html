<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t46">
<article>
<div class="hgroup mirror"><h1 class="mirror-row"><span class="mirror-left">T46</span>
<span class="mirror-right">佛說阿那律八念經</span></h1></div>　<a class="t" id="t0835c09"></a><a class="t" id="t0835c10"></a><a class="t" id="t0835c11"></a><a class="t" id="t0835c12"></a><p class="suttainfo"><span class="t-juanname">佛說阿那律八念經</span><br><a class="t" id="t0835c13"></a><a class="t" id="t0835c14"></a>
<span class="t-byline">後漢西域三藏支曜譯</span></p><a class="t" id="t0835c15"></a>
<p><a class="t-linehead" id="t-linehead0835c15"></a>聞如是：</p>
<p>一時，佛在誓牧山求師樹下。賢者<a class="t" id="t0835c16"></a>阿那律，在彼禪空澤中坐思惟言：「道法少欲，<a class="t" id="t0835c17"></a>多欲非道；道法知足，無厭非道；道法隱處，樂<a class="t" id="t0835c18"></a>眾非道；道法精進，懈怠非道；道法制心，放蕩<a class="t" id="t0835c19"></a>非道；道法定意，多念非道；道法智慧，愚闇非<a class="t" id="t0835c20"></a>道。」</p>
<p><a class="t-linehead" id="t-linehead0835c20"></a>佛以聖心逆知其意，譬如力士屈申<a class="t" id="t0835c21"></a>臂頃飛到其前，讚言：「善哉善哉！阿那律！汝<a class="t" id="t0835c22"></a>所念者為大士念。聽吾語汝大士八念，善思<a class="t" id="t0835c23"></a>行之。當學四禪撿意觀法而無中止，必獲大<a class="t" id="t0835c24"></a>利，不失所願。何謂四禪？惟棄欲惡不善之法，<a class="t" id="t0835c25"></a>意以歡喜，為一禪行。以捨惡念專心守一，不<a class="t" id="t0835c26"></a>用歡喜，為二禪行。歡喜以止，惟如法觀覺<a class="t" id="t0835c27"></a>見苦樂，為三禪行。又棄苦樂，憂喜悉斷而住<a class="t" id="t0835c28"></a>清淨，為四禪行。已學如是，而後惟行八大<a class="t" id="t0835c29"></a>人念。四禪為撿意法，快見於行，得利願疾，<a class="t" id="t0836a01"></a>不復中止。又少欲者，其義譬如王有邊臣，主<a class="t" id="t0836a02"></a>諸椷簏滿中綵衣，而汝自樂著麁弊者，少<a class="t" id="t0836a03"></a>欲知足，隱處精進，制心定意，智慧捨家，不<a class="t" id="t0836a04"></a>以戲慢，無有差跌，必安隱人，至泥洹門。是<a class="t" id="t0836a05"></a>八大人念，惟四禪撿意觀法，其義譬如王有<a class="t" id="t0836a06"></a>邊臣，監主厨宰和調五味，而汝自樂乞食，<a class="t" id="t0836a07"></a>趣得救身不以快心。其義譬如王有遊觀樓<a class="t" id="t0836a08"></a>閣，而汝自樂山澤樹間燕處精進，無欲於<a class="t" id="t0836a09"></a>世。其義譬如王有邊臣，主諸良藥及酪酥<a class="t" id="t0836a10"></a>醍醐石蜜，而汝自樂有疾以服，小便趣得<a class="t" id="t0836a11"></a>除惱。以行八念，思惟四禪，精進不虧，心無<a class="t" id="t0836a12"></a>差跌，必自安隱至泥洹門。」</p><a class="t" id="t0836a13"></a>
<p><a class="t-linehead" id="t-linehead0836a13"></a>佛說是已，即還誓牧告諸弟子：「道當少欲，<a class="t" id="t0836a14"></a>無得多欲；道當知足，無畜遺餘；道當隱處，<a class="t" id="t0836a15"></a>無樂眾會；道當精進，無得懈怠；道當制心，無<a class="t" id="t0836a16"></a>得放逸；道當定意，無得亂念；道當智慧，無得<a class="t" id="t0836a17"></a>愚闇。</p>
<p><a class="t-linehead" id="t-linehead0836a17"></a>「比丘當少欲者快，謂身自少欲，不使<a class="t" id="t0836a18"></a>眾人知我少欲，義當從是。</p>
<p><a class="t-linehead" id="t-linehead0836a18"></a>「比丘知足，謂應<a class="t" id="t0836a19"></a>器法衣牀臥病藥，得食足止，不畜遺餘，<a class="t" id="t0836a20"></a>義當從是。</p>
<p><a class="t-linehead" id="t-linehead0836a20"></a>「比丘隱處，謂避人間，不入眾會，<a class="t" id="t0836a21"></a>遠居山澤巖石樹間。如有四輩，若王大臣來<a class="t" id="t0836a22"></a>從問道，為說清淨欲令疾去。譬如貧人負豪<a class="t" id="t0836a23"></a>姓債，為主所牽抴，欲離不樂潛隱遠遁，義<a class="t" id="t0836a24"></a>當從是。</p>
<p><a class="t-linehead" id="t-linehead0836a24"></a>「比丘精進，謂斷非法，勤行經道未<a class="t" id="t0836a25"></a>常懈惓，上中後夜經行坐臥，常覺寤意念<a class="t" id="t0836a26"></a>淨以除五蓋，義當從是。</p>
<p><a class="t-linehead" id="t-linehead0836a26"></a>「比丘制心，棄欲惡<a class="t" id="t0836a27"></a>法，坐意惟觀，以斷苦樂，得四禪行，義當從<a class="t" id="t0836a28"></a>是。</p>
<p><a class="t-linehead" id="t-linehead0836a28"></a>「比丘定意，謂常一心，觀身觀意觀法，不<a class="t" id="t0836a29"></a>為猗行，攝念就道捨癡惱想，義當從是。</p>
<p><a class="t-linehead" id="t-linehead0836a29"></a>「比<a class="t" id="t0836b01"></a>丘智慧，謂知四諦：苦、習、盡、道。何謂苦諦？生<a class="t" id="t0836b02"></a>苦、老苦、病苦、死苦、憂悲惱苦、恩愛別苦、怨<a class="t" id="t0836b03"></a>憎會苦、所欲不得苦、合五盛陰苦。生苦者，<a class="t" id="t0836b04"></a>謂人隨行所墮，受胞成生，已出形現，根入受<a class="t" id="t0836b05"></a>長。老者，謂人根熟形變，髮白齒落、筋緩皮<a class="t" id="t0836b06"></a>皺、僂步拄杖。病者，謂人罪行所致，癰疽瘡<a class="t" id="t0836b07"></a>膿癎癲長病，亦百餘種。死者，謂人命逝形<a class="t" id="t0836b08"></a>壞，溫消氣絕魂神離逝。是皆為苦。何謂<a class="t" id="t0836b09"></a>習諦？謂婬心樂喜而生恩愛，志在貪欲，令<a class="t" id="t0836b10"></a>復有漏，眾行滋盛以著自縛。所謂愛者，眼<a class="t" id="t0836b11"></a>愛色、耳愛聲、鼻愛香、舌愛味、身愛細滑、心愛<a class="t" id="t0836b12"></a>所欲；但觀其常樂在望，安以為利，呼言是<a class="t" id="t0836b13"></a>我有，以著自縛，從是故色痛想行識五陰愛<a class="t" id="t0836b14"></a>盛，見常貪樂，謂是我有，以著自縛。所謂色<a class="t" id="t0836b15"></a>者，精神所受地氣、水氣、火氣、風氣，變化為<a class="t" id="t0836b16"></a>形；以所愛著，令眼識色、耳識聲、鼻識香、舌識<a class="t" id="t0836b17"></a>味、身識細滑、意識法著，信為習諦。何謂<a class="t" id="t0836b18"></a>盡諦？不受不入，愛盡無餘，縛著已解，如慧<a class="t" id="t0836b19"></a>見者，不復有一切故。世間人無所見，五陰<a class="t" id="t0836b20"></a>所著；計數已盡，愛縛都解，已從慧見非常、苦、<a class="t" id="t0836b21"></a>空、非身故斷，是為盡諦。何謂道諦？謂八直<a class="t" id="t0836b22"></a>道，正見、正思、正言、正行、正治、正命、正志、正定。<a class="t" id="t0836b23"></a>何謂正見？正見有二：有俗、有道。知有仁義，<a class="t" id="t0836b24"></a>知有父母，知有沙門梵志，知有得道真人，<a class="t" id="t0836b25"></a>知有今世後世，知有善惡罪福，從此到彼以<a class="t" id="t0836b26"></a>行為證，是為世間正見。已解四諦：苦、習、盡、<a class="t" id="t0836b27"></a>道，已得慧見，空淨非身，是為道正見。正思<a class="t" id="t0836b28"></a>亦有二：思學問、思和敬、思誡慎、思無害，是為<a class="t" id="t0836b29"></a>世間正思；思出處、思忍默、思滅愛盡著，是<a class="t" id="t0836c01"></a>為道正思。正言亦有二：不兩舌、不惡罵、不<a class="t" id="t0836c02"></a>妄言、不綺語，是為世間正言；離口四過，講<a class="t" id="t0836c03"></a>誦道語，心不造為，盡無復餘，是為道正言。<a class="t" id="t0836c04"></a>正行亦有二：身行善、口言善、心念善，是為世<a class="t" id="t0836c05"></a>間正行；身口精進，心念空淨，消蕩滅著，是<a class="t" id="t0836c06"></a>為道正行。正治亦有二：不殺盜婬，不自貢<a class="t" id="t0836c07"></a>高，修德自守，是為世間正治；離身三惡，除<a class="t" id="t0836c08"></a>斷苦習，滅愛求度，是為道正治。正命亦<a class="t" id="t0836c09"></a>有二：求財以道不貪苟得，不詐紿心於人，<a class="t" id="t0836c10"></a>是為世間正命；以離邪業，捨世占候，不犯<a class="t" id="t0836c11"></a>道禁，是為道正命。正志亦有二：不嫉妬、不<a class="t" id="t0836c12"></a>恚怒、不事邪，是為世間正志；離心三惡，行<a class="t" id="t0836c13"></a>四意端，清淨無為，是為道正志。正定亦有<a class="t" id="t0836c14"></a>二：性體淳調，<span class="corr" title="[安&gt;守] cf.【麗】">守</span>善安固，心不邪曲，是為世<a class="t" id="t0836c15"></a>間正定；得四意志，惟空、無想、不願，見泥洹<a class="t" id="t0836c16"></a>源，是為道正定，是為道諦。比丘捨家棄捐<a class="t" id="t0836c17"></a>恩愛，安靜思道無所戀慕，意不隨欲淨無罣<a class="t" id="t0836c18"></a>礙，是為道法，義當從是。」</p>
<p><a class="t-linehead" id="t-linehead0836c18"></a>賢者阿那律聞佛<a class="t" id="t0836c19"></a>說經，開導其意受行三月，漏盡意解，得三治<a class="t" id="t0836c20"></a>以為證已，自覺得羅漢，便說偈言：</p><a class="t" id="t0836c21"></a><blockquote class="gatha">
<p>「夫欲而無厭，　　樂眾以放意，<a class="t" id="t0836c22"></a><br>
是行以致苦，　　修惡多所著。<a class="t" id="t0836c23"></a><br>
少欲知道行，　　知慚不自見，<a class="t" id="t0836c24"></a><br>
是法墮清淨，　　遠惡致度世。<a class="t" id="t0836c25"></a><br>
道意不貪生，　　亦無樂死別，<a class="t" id="t0836c26"></a><br>
吾以如空定，　　諸苦得待時。<a class="t" id="t0836c27"></a><br>
從佛受教命，　　守行棄欲惡，<a class="t" id="t0836c28"></a><br>
所身患已捨，　　得利就無為。<a class="t" id="t0836c29"></a><br>
自致至三治，　　已拔恩愛根，<a class="t" id="t0837a01"></a><br>
當於維沙聚，　　竹園般泥洹。」</p>
</blockquote><a class="t" id="t0837a02"></a>
<p class="endsutta"><span class="t-juanname">佛說阿那律八念經</span></p>
</article>
<aside id="metaarea">This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</aside>
</section></div></body></html>
