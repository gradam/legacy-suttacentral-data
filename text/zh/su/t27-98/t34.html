<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t34">
<article>
<div class="hgroup mirror"><h1 class="mirror-row"><span class="mirror-left">T34</span>
<span class="mirror-right">法海經</span></h1></div>　<a class="t" id="t0818a05"></a><a class="t" id="t0818a06"></a><a class="t" id="t0818a07"></a><a class="t" id="t0818a08"></a><p class="suttainfo"><span class="t-juanname">法海經</span><br><a class="t" id="t0818a09"></a><a class="t" id="t0818a10"></a>
<span class="t-byline">西晉沙門法炬譯</span></p><a class="t" id="t0818a11"></a>
<p><a class="t-linehead" id="t-linehead0818a11"></a>聞如是：</p>
<p>一時，佛遊瞻波國，漢呿利池上，與大<a class="t" id="t0818a12"></a>比丘眾俱。月十五日，時應說戒。佛坐，集已久，<a class="t" id="t0818a13"></a>而如來默然，不說戒。侍者阿難，更整衣服，跪<a class="t" id="t0818a14"></a>而白佛：「初夜向竟，中夜將至，大眾集久，世尊<a class="t" id="t0818a15"></a>將無疲倦，願以時說戒。」佛猶默然。眾坐既久，<a class="t" id="t0818a16"></a>時有比丘，名曰阿若都盧，更整衣服，長跪白<a class="t" id="t0818a17"></a>佛：「初夜中夜已過，雞將向鳴，世尊得無疲倦，<a class="t" id="t0818a18"></a>眾僧集久，願佛說戒。」世尊復默然。又復白言：<a class="t" id="t0818a19"></a>「明星已出，時將過矣。」佛言：「比丘！且聽，眾僧之<a class="t" id="t0818a20"></a>中有不淨者，故吾不得說戒耳。」</p><a class="t" id="t0818a21"></a>
<p><a class="t-linehead" id="t-linehead0818a21"></a>賢者大目揵連心念：「吾當定意觀之，誰不淨<a class="t" id="t0818a22"></a>者？」目連白佛：「我欲定意觀誰不淨者，不淨者<a class="t" id="t0818a23"></a>命令出眾。」世尊告曰：「卿欲定意觀不淨者令<a class="t" id="t0818a24"></a>其出眾，此言大善，便可觀之。」目連即定意觀<a class="t" id="t0818a25"></a>之，見其弟子犯于重戒。目連從定意起，至犯<a class="t" id="t0818a26"></a>戒比丘前，而數之曰：「汝為沙門，奉戒為本，戒<a class="t" id="t0818a27"></a>猶人之頭首；沙門戒行，宜令清白，如水如<a class="t" id="t0818a28"></a>玉。此如來之座，賢聖之會，度世者之聚，清淨<a class="t" id="t0818a29"></a>道德者之所集處，此座猶如栴檀之林，卿以<a class="t" id="t0818b01"></a>伊蘭臭穢，亂于真正。」目連手自引其弟子出。<a class="t" id="t0818b02"></a>「卿是棄捐之人，不得預如來大眾之清淨集<a class="t" id="t0818b03"></a>也。無以穢濁廁預大僧大集，大海不受穢<a class="t" id="t0818b04"></a>屍，卿自思之，無穢賢眾。」穢人既出，目連白<a class="t" id="t0818b05"></a>曰：「穢濁之人，即以棄遠，眾已清淨，唯願世<a class="t" id="t0818b06"></a>尊，以時說戒。」世尊猶復默然。目連怪之，四向<a class="t" id="t0818b07"></a>觀察，見座上，向比丘已復在座，目連重勅之<a class="t" id="t0818b08"></a>曰：「卿為棄人，何為不自引罪穢，重坐此座為？」<a class="t" id="t0818b09"></a>目連重遣之，乃出座去。目連復白：「世尊！穢<a class="t" id="t0818b10"></a>人已出，大眾已淨，無復穢惡，唯願世尊，以<a class="t" id="t0818b11"></a>時說戒，令眾僧得修淨業。」</p><a class="t" id="t0818b12"></a>
<p><a class="t-linehead" id="t-linehead0818b12"></a>佛告目連：「吾自今後，不復說戒，汝等可自共<a class="t" id="t0818b13"></a>說戒，若我說戒。人於眾中犯戒，默然不自引<a class="t" id="t0818b14"></a>罪，而預如來座者，此為默然妄語。默然妄語，<a class="t" id="t0818b15"></a>頭破七分。如來於大眾說戒，甚為不易，自今<a class="t" id="t0818b16"></a>以後，汝自說戒。」</p>
<p><a class="t-linehead" id="t-linehead0818b16"></a>目連白佛：「弟子聞道，如來先<a class="t" id="t0818b17"></a>化之，為非弟子自悟而成道也。如來聖德，厚<a class="t" id="t0818b18"></a>重天地，言真而要，弟子誦習，得成道果。如來<a class="t" id="t0818b19"></a>猶天雨，百穀草木，無不仰榮；弟子德淺道小，<a class="t" id="t0818b20"></a>人不服信。世尊哀愍聾俗，使一切獲安，得信<a class="t" id="t0818b21"></a>得正，以濟其志。」目連慇懃苦請至三四五。</p>
<p><a class="t-linehead" id="t-linehead0818b21"></a>世<a class="t" id="t0818b22"></a>尊告目連曰：「汝為一切，請求如來，慇懃乃至四<a class="t" id="t0818b23"></a>五，吾今當為汝等說之。吾僧法，猶如大海，有<a class="t" id="t0818b24"></a>八德，汝等聽之。大海之水，無滿不滿；吾法如<a class="t" id="t0818b25"></a>之，無滿不滿，此第一之德。大海潮水，尋以時<a class="t" id="t0818b26"></a>而來，不失常處；吾四部眾，受吾戒者，不犯禁<a class="t" id="t0818b27"></a>戒違失常法，此第二之德。大海之水，唯有<a class="t" id="t0818b28"></a>一味，無若干味，無不以鹹為味；吾法如是，禪<a class="t" id="t0818b29"></a>定之味，志求寂定，致神通故，四諦之味，志求<a class="t" id="t0818c01"></a>四道，解結縛故，大乘之味，志求大願，度人民<a class="t" id="t0818c02"></a>故，此第三之德。大海既深而廣，無能限者；僧<a class="t" id="t0818c03"></a>法如是，無不深妙，八方之大，莫大於僧法，僧<a class="t" id="t0818c04"></a>法最為弘大，此第四之德。大海之中，金銀琉<a class="t" id="t0818c05"></a>璃、水精珊瑚、車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙、摩尼之妙，無不備有；<a class="t" id="t0818c06"></a>吾僧法之中，三十七品道寶之妙，神足住壽，<a class="t" id="t0818c07"></a>飛騰十方，靡所不適，瞬息之間，周旋無量<a class="t" id="t0818c08"></a>佛界，到殊勝之剎，能以其道，化導群生，淨己<a class="t" id="t0818c09"></a>佛土，此第五之德。大海之中，神龍所居，沙<a class="t" id="t0818c10"></a>竭龍王，阿耨達、難頭、和羅摩那、私伊羅末，如<a class="t" id="t0818c11"></a>此諸龍，妙德難量，能造天宮，品物之類，無不<a class="t" id="t0818c12"></a>仰之；吾僧法亦復如是，四雙八輩之士，十二<a class="t" id="t0818c13"></a>賢者，菩薩大士，教化之功，彌茂彌美，此第六<a class="t" id="t0818c14"></a>之德。大海吞受百川萬流，江恒之水，無不受<a class="t" id="t0818c15"></a>之，終日終夜，無盈溢<span class="corr" title="[減&gt;滅]">滅</span>盡之名；吾僧法之<a class="t" id="t0818c16"></a>中亦如是，梵釋之種，來入僧法，四姓族望，<a class="t" id="t0818c17"></a>或釋或梵，王者之種，捨世豪尊，來入正化，或<a class="t" id="t0818c18"></a>工師小姓，亦入正化，種族雖殊，至於服習大<a class="t" id="t0818c19"></a>道，同為一味，無非釋子，此第七之德。大海清<a class="t" id="t0818c20"></a>淨，不受死屍，無諸穢濁，唯海之類而受之<a class="t" id="t0818c21"></a>耳；吾僧法清淨，亦如大海，不受穢惡，犯戒違<a class="t" id="t0818c22"></a>禁，非清淨梵行者，一不得受，棄之遠之，猶海<a class="t" id="t0818c23"></a>不受死屍，此第八之德。」</p><a class="t" id="t0818c24"></a>
<p><a class="t-linehead" id="t-linehead0818c24"></a>佛告目連：「如來大眾唯清淨，為禁戒業不<a class="t" id="t0818c25"></a>純非釋種子，故吾不說戒耳。卿等善相勅戒，<a class="t" id="t0818c26"></a>無令正法有毀。」</p>
<p><a class="t-linehead" id="t-linehead0818c26"></a>佛說如是，諸比丘歡喜奉行。</p><a class="t" id="t0818c27"></a>
<p class="endsutta"><span class="t-juanname">法海經</span></p>
</article>
<aside id="metaarea">This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</aside>
</section></div></body></html>
