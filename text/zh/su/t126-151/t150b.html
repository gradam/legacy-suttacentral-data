<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t150b">
<article>
<div class="mirror hgroup">
<h1 class="mirror-row">
<span class="mirror-left">T 150b</span> <span class="mirror-right">佛說九橫經</span>
</h1>
</div>
<p class="suttainfo"><span class="juannum">No. 150b</span><br>
<a class="t" id="t0883a12"></a> <span class="t-juanname">佛說九橫經</span><br>
<a class="t" id="t0883a13"></a> <a class="t" id="t0883a14"></a> <span class="t-byline">後漢安息國三藏安世高譯</span></p>
<a class="t" id="t0883a15"></a>
<p><a class="t-linehead" id="t-linehead0883a15"></a>佛在舍衛國祇樹給孤獨園。佛便告比丘：「有 <a class="t" id="t0883a16"></a>九輩九因緣，命未盡便橫死。一者為不應飯 <a class="t" id="t0883a17"></a>為飯，二者為不量飯，三者為不習飯飯，四者 <a class="t" id="t0883a18"></a>為不出生，五者為止熟，六者為不持戒，七者 <a class="t" id="t0883a19"></a>為近惡知識，八者為入里不時不如法行，九 <a class="t" id="t0883a20"></a>者為可避不避。如是為九因緣，人命為橫盡。</p>
<a class="t" id="t0883a21"></a>
<p><a class="t-linehead" id="t-linehead0883a21"></a>「一、不應飯者，名為不可意飯，亦為以飽腹不 <a class="t" id="t0883a22"></a>停調。</p>
<a class="t" id="t0883a23"></a>
<p><a class="t-linehead" id="t-linehead0883a23"></a>「二、不量飯者，名為不知節度多飯過足。</p>
<a class="t" id="t0883a24"></a>
<p><a class="t-linehead" id="t-linehead0883a24"></a>「三、不習飯者，名為不知時冬夏，為至他國 <a class="t" id="t0883a25"></a>郡，不知俗宜，不能消飯，食未習故。</p>
<a class="t" id="t0883a26"></a>
<p><a class="t-linehead" id="t-linehead0883a26"></a>「四、不出生者，名為飯物未消，復上飯，不服藥 <a class="t" id="t0883a27"></a>吐下，不時消。</p>
<a class="t" id="t0883a28"></a>
<p><a class="t-linehead" id="t-linehead0883a28"></a>「五、為止熟者，名為大便小便來時，不即時行， <a class="t" id="t0883a29"></a>噫吐啑下風來時制。</p>
<a class="t" id="t0883b01"></a>
<p><a class="t-linehead" id="t-linehead0883b01"></a>「六、不持戒者，名為犯五戒，殺、盜、犯他人婦、兩 <a class="t" id="t0883b02"></a>舌、飲酒，亦有餘戒，以犯便入縣官，或絃死，或 <a class="t" id="t0883b03"></a>捶杖利刃所斫刺，或辜飢渴而終；或以得脫， <a class="t" id="t0883b04"></a>從怨家得手死，或驚怖念罪憂死。</p>
<a class="t" id="t0883b05"></a>
<p><a class="t-linehead" id="t-linehead0883b05"></a>「七、為近惡知識者，名為惡知識，已作惡便反 <a class="t" id="t0883b06"></a>坐。何以故？坐不離惡知識故，不覺善惡，不計 <a class="t" id="t0883b07"></a>惡知識惡，態不思惡知識惡。</p>
<a class="t" id="t0883b08"></a>
<p><a class="t-linehead" id="t-linehead0883b08"></a>「八、為入里不時者，名為冥行，亦里有諍時行， <a class="t" id="t0883b09"></a>亦里有縣官長吏追捕不避，不如法行者，入 <a class="t" id="t0883b10"></a>里妄入他家舍中，妄見不可見，妄聽不可聽， <a class="t" id="t0883b11"></a>妄犯不可犯，妄說不可說，妄憂不可憂，妄索 <a class="t" id="t0883b12"></a>不可索。</p>
<a class="t" id="t0883b13"></a>
<p><a class="t-linehead" id="t-linehead0883b13"></a>「九、為可避不避者，名為當避弊象、弊馬、牛 <a class="t" id="t0883b14"></a>犇、車、蛇虺、坑井、水火、拔刀、醉人、惡人，亦餘若 <a class="t" id="t0883b15"></a>干惡。如是為九因緣輩，人命未盡當坐是盡， <a class="t" id="t0883b16"></a>慧人當識當避是因緣，以避乃得兩福，一者 <a class="t" id="t0883b17"></a>得長壽，二 以長壽乃得聞道好語言亦能 <a class="t" id="t0883b18"></a>行。」</p>
<p><a class="t-linehead" id="t-linehead0883b18"></a>諸比丘歡喜受行。</p>
<a class="t" id="t0883b19"></a>
<p class="endsutta"><span class="t-juanname">佛說九橫經</span></p>
<a class="t" id="t0883b20"></a> <a class="t" id="t0883b21"></a> <a class="t" id="t0883b22"></a></article>
<aside id="metaarea">
<p>This is an independent sūtra, which in the Taishō canon is collected alongside the Ekottarikāgama collections.</p>
<p>It is Taishō vol. 2 sūtra no. 150b. The text is from <a href="http://tripitaka.cbeta.org/T02" target="_blank">CBETA</a> .</p>
</aside>
</section></div></body></html>
