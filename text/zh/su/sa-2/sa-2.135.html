<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.135"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 135</span><span class="mirror-right">（一三五）</span></h1></div><p><a class="z-linehead" id="z-linehead0426b27"></a>如是我聞：</p><p><a class="z-linehead" id="z-linehead0426b27"></a>一時，佛在舍衛國祇樹給孤<a class="t" id="t0426b28"></a>獨園。時，有一天光色倍常，於其夜中，來詣<a class="t" id="t0426b29"></a>佛所。時，此天光甚為熾盛，遍照祇洹，悉皆大<a class="t" id="t0426c01"></a>明。爾時，此天却坐一面。而說偈言：</p><a class="t" id="t0426c02"></a><blockquote class="gatha"><p>「云何得大力，　　并獲於妙色？<a class="t" id="t0426c03"></a><br>施何得安樂？　　何緣得淨眼？<a class="t" id="t0426c04"></a><br>云何一切施？　　願為我說之。」</p></blockquote><a class="t" id="t0426c05"></a><p><a class="z-linehead" id="z-linehead0426c05"></a>爾時，世尊以偈答曰：</p><a class="t" id="t0426c06"></a><blockquote class="gatha"><p>「施飲食得力，　　施衣得盛色，<a class="t" id="t0426c07"></a><br>施乘得安樂，　　燈明得淨目，<a class="t" id="t0426c08"></a><br>屋宅一切施，　　如法教弟子，<a class="t" id="t0426c09"></a><br>能作如是施，　　是名施甘露。」</p></blockquote><a class="t" id="t0426c10"></a><p><a class="z-linehead" id="z-linehead0426c10"></a>天讚偈言：</p><a class="t" id="t0426c11"></a><blockquote class="gatha"><p>「往昔已曾見，　　婆羅門涅槃，<a class="t" id="t0426c12"></a><br>嫌怖久棄捨，　　能度世間愛。」</p></blockquote><a class="t" id="t0426c13"></a><p><a class="z-linehead" id="z-linehead0426c13"></a>爾時，此天說此偈已，歡喜還宮。</p><a class="t" id="t0426c14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
