<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.201"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 201</span><span class="mirror-right">（二〇一）</span></h1></div><p><a class="z-linehead" id="z-linehead0448a22"></a>如是我聞：</p><p><a class="z-linehead" id="z-linehead0448a22"></a>一時，佛在王舍城迦蘭陀竹<a class="t" id="t0448a23"></a>林。爾時，尊者阿難於是夜中，詣多跋河，脫其<a class="t" id="t0448a24"></a>衣裳，置于岸上，入河澡浴，著一浴衣，即出于<a class="t" id="t0448a25"></a>水，待自身乾。時有外道，名具迦那提，往至<a class="t" id="t0448a26"></a>彼河。尊者阿難聞彼行聲，及<span class="gaiji">［口＊磬］<!--gaiji,,1[口＊磬],2&#x21107;,3--></span>咳聲，外道亦<a class="t" id="t0448a27"></a>聞尊者之聲。</p><p><a class="z-linehead" id="z-linehead0448a27"></a>外道問言：「汝為是誰？」</p><p><a class="z-linehead" id="z-linehead0448a27"></a>阿難答言：<a class="t" id="t0448a28"></a>「我是沙門。」</p><p><a class="z-linehead" id="z-linehead0448a28"></a>「沙門甚多，汝今為是何等沙門？」</p><p><a class="z-linehead" id="z-linehead0448a28"></a>阿<a class="t" id="t0448a29"></a>難答言：「我是釋子。」</p><p><a class="z-linehead" id="z-linehead0448a29"></a>外道言：「我欲問難，汝若閑<a class="t" id="t0448b01"></a>暇，聽我所問。」</p><p><a class="z-linehead" id="z-linehead0448b01"></a>阿難答言：「欲問便問，聽已當知。」</p><a class="t" id="t0448b02"></a><p><a class="z-linehead" id="z-linehead0448b02"></a>外道問言：「我死此生彼以不？」</p><p><a class="z-linehead" id="z-linehead0448b02"></a>阿難言：「如來不<a class="t" id="t0448b03"></a>說。」</p><p><a class="z-linehead" id="z-linehead0448b03"></a>又問：「我死此不生彼，亦生亦不生，非生非<a class="t" id="t0448b04"></a>非生彼不？」</p><p><a class="z-linehead" id="z-linehead0448b04"></a>阿難又言：「如斯等問，佛悉不答。」</p><p><a class="z-linehead" id="z-linehead0448b04"></a>外<a class="t" id="t0448b05"></a>道言：「我今問汝，死此生彼，乃至非生非非生，<a class="t" id="t0448b06"></a>悉不見答，汝寧不知如此事乎？」</p><p><a class="z-linehead" id="z-linehead0448b06"></a>阿難言：「如是<a class="t" id="t0448b07"></a>之事，我悉知見，非不知見。」</p><p><a class="z-linehead" id="z-linehead0448b07"></a>外道言：「汝所知<a class="t" id="t0448b08"></a>見，為何謂也？」</p><p><a class="z-linehead" id="z-linehead0448b08"></a>阿難答言：「我所知見，見彼處<a class="t" id="t0448b09"></a>所，見眾生行，乃至知見彼所從生，知見結<a class="t" id="t0448b10"></a>業，舉動所作，見煩惱結，如墨聚集，無聞凡<a class="t" id="t0448b11"></a>愚，與見結相應，順於未來，長處生死。我所知<a class="t" id="t0448b12"></a>見，其事如是，豈可謂為不知見乎？」</p><p><a class="z-linehead" id="z-linehead0448b12"></a>外道俱迦<a class="t" id="t0448b13"></a>那即問之曰：「汝名何等？」</p><p><a class="z-linehead" id="z-linehead0448b13"></a>阿難答言：「我名阿難。」</p><a class="t" id="t0448b14"></a><p><a class="z-linehead" id="z-linehead0448b14"></a>外道復言：「善哉，善哉！大師弟子，我今乃至共<a class="t" id="t0448b15"></a>相談論，而不知汝乃是阿難，我若知汝，終不<a class="t" id="t0448b16"></a>能得共相抗對。」</p><p><a class="z-linehead" id="z-linehead0448b16"></a>時彼外道聞阿難所說，歡喜<a class="t" id="t0448b17"></a>而去。</p><a class="t" id="t0448b18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
