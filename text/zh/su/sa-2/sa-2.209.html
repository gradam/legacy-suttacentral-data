<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.209"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 209</span><span class="mirror-right">（二〇九）</span></h1></div><p><a class="z-linehead" id="z-linehead0451c11"></a>如是我聞：</p><p><a class="z-linehead" id="z-linehead0451c11"></a>一時，佛在舍衛國祇樹給孤<a class="t" id="t0451c12"></a>獨園。時有梵志名曰優陟，往詣佛所，問訊<a class="t" id="t0451c13"></a>已訖，在一面坐，而作是言：「瞿曇於昔日時，諸<a class="t" id="t0451c14"></a>外道等，相與聚集彼大講堂，作種種論。沙門<a class="t" id="t0451c15"></a>瞿曇在於閑靜，修攝其心，智慧辯才，我於是<a class="t" id="t0451c16"></a>時，亦共論議，作如是言：『此相應，此不相應。』<a class="t" id="t0451c17"></a>譬如老牛，加復無目；我等亦爾，所有教法，甚<a class="t" id="t0451c18"></a>為鄙陋，盲無慧眼。沙門瞿曇有大智慧，在於<a class="t" id="t0451c19"></a>閑靜，修攝其心。瞿曇！汝今云何教諸弟子？」</p><p><a class="z-linehead" id="z-linehead0451c19"></a>佛<a class="t" id="t0451c20"></a>告之曰：「我佛法中，童男童女共相聚會，歡<a class="t" id="t0451c21"></a>娛燕會，隨意舞戲，是名相應。譬如有人，年<a class="t" id="t0451c22"></a>過八十，頭白面皺，牙齒墮落，然猶歌舞，作木<a class="t" id="t0451c23"></a>牛馬，作於琵琶、箜篌、箏、笛，亦作小車及蹹毱<a class="t" id="t0451c24"></a>戲。如斯老人，作如是事，名不相應。其有見<a class="t" id="t0451c25"></a>者，當名此人為作智人，為作癡人？」</p><p><a class="z-linehead" id="z-linehead0451c25"></a>梵志對曰：<a class="t" id="t0451c26"></a>「如是之人，名為嬰愚，無有智慧。」</p><p><a class="z-linehead" id="z-linehead0451c26"></a>佛告之曰：「我<a class="t" id="t0451c27"></a>佛法中，相應相順，如童子戲。梵志當知，聖賢<a class="t" id="t0451c28"></a>法中，如童子戲。」</p><p><a class="z-linehead" id="z-linehead0451c28"></a>優陟白佛：「云何比丘修集<a class="t" id="t0451c29"></a>善法？」</p><p><a class="z-linehead" id="z-linehead0451c29"></a>佛告之曰：「比丘之法，應當遠離諸惡不<a class="t" id="t0452a01"></a>善，修諸善法，不調伏者，為調伏故，應懃修<a class="t" id="t0452a02"></a>集。不得定者，為得定故，應懃修集。不解脫<a class="t" id="t0452a03"></a>者，為解脫故，應懃修集。所未斷者，為令斷故，<a class="t" id="t0452a04"></a>應懃修集。所未知者，為令知故，應懃修集。所<a class="t" id="t0452a05"></a>不修者，為欲修故，應懃修集。所未得者，為欲<a class="t" id="t0452a06"></a>得故，應懃修集。」</p><p><a class="z-linehead" id="z-linehead0452a06"></a>梵志白佛言：「世尊！何等不調，<a class="t" id="t0452a07"></a>欲令調故，應懃修集？」</p><p><a class="z-linehead" id="z-linehead0452a07"></a>佛言：「眼不調，乃至意不<a class="t" id="t0452a08"></a>調，為令調故，應懃修集。」</p><p><a class="z-linehead" id="z-linehead0452a08"></a>梵志言：「何等不解<a class="t" id="t0452a09"></a>脫，欲令解脫，應懃修集？」</p><p><a class="z-linehead" id="z-linehead0452a09"></a>佛言：「心不解脫，為令<a class="t" id="t0452a10"></a>解脫，應懃修集。」</p><p><a class="z-linehead" id="z-linehead0452a10"></a>梵志言：「何等為斷惡，應懃修<a class="t" id="t0452a11"></a>集？」</p><p><a class="z-linehead" id="z-linehead0452a11"></a>佛言：「斷欲無明與愛故，應懃修集。」</p><p><a class="z-linehead" id="z-linehead0452a11"></a>梵志<a class="t" id="t0452a12"></a>言：「何等不知，為知故，應懃修集？」</p><p><a class="z-linehead" id="z-linehead0452a12"></a>佛言：「未知<a class="t" id="t0452a13"></a>名色，為令知故，應懃修集。」</p><p><a class="z-linehead" id="z-linehead0452a13"></a>梵志言：「何等不<a class="t" id="t0452a14"></a>修，為修故，應懃修集？」</p><p><a class="z-linehead" id="z-linehead0452a14"></a>佛言：「未修定慧，不得<a class="t" id="t0452a15"></a>八道，應懃修集。」</p><p><a class="z-linehead" id="z-linehead0452a15"></a>梵志白佛：「比丘之行，甚為真<a class="t" id="t0452a16"></a>實，我今事多，欲還歸家。」</p><p><a class="z-linehead" id="z-linehead0452a16"></a>佛告之曰：「宜知是<a class="t" id="t0452a17"></a>時。」</p><p><a class="z-linehead" id="z-linehead0452a17"></a>優陟梵志即從坐起，還其所止。</p><a class="t" id="t0452a18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
