<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.233"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 233</span><span class="mirror-right">（二三三）</span></h1></div><p><a class="z-linehead" id="z-linehead0458c16"></a>如是我聞：</p><p><a class="z-linehead" id="z-linehead0458c16"></a>一時，佛在舍衛國祇樹給孤<a class="t" id="t0458c17"></a>獨園。時有一天，光色倍常，於其夜中，來詣佛<a class="t" id="t0458c18"></a>所，威光顯照，遍于祇洹，赫然大明，却坐一<a class="t" id="t0458c19"></a>面，而說偈言：</p><a class="t" id="t0458c20"></a><blockquote class="gatha"><p>「於其二足中，　　剎利最為勝。<a class="t" id="t0458c21"></a><br>於彼四足中，　　牛最為勝者。<a class="t" id="t0458c22"></a><br>若於娶妻中，　　童女為最勝。<a class="t" id="t0458c23"></a><br>於諸兒息中，　　長子為最勝。」</p></blockquote><a class="t" id="t0458c24"></a><p><a class="z-linehead" id="z-linehead0458c24"></a>爾時，世尊以偈答曰：</p><a class="t" id="t0458c25"></a><blockquote class="gatha"><p>「<span class="corr" title="[雨&gt;兩]">兩</span>足最勝正覺是，　　四足中勝善乘是，<a class="t" id="t0458c26"></a><br>娶妻中勝貞女是，　　兒子中勝孝者是。」</p></blockquote><a class="t" id="t0458c27"></a><p><a class="z-linehead" id="z-linehead0458c27"></a>爾時，天復說偈讚言：</p><a class="t" id="t0458c28"></a><blockquote class="gatha"><p>「往昔已曾見，　　婆羅門涅槃，<a class="t" id="t0458c29"></a><br>嫌怖久棄捨，　　能度世間愛。」</p></blockquote><a class="t" id="t0459a01"></a><p><a class="z-linehead" id="z-linehead0459a01"></a>爾時，此天說此偈已，歡喜而去。</p><a class="t" id="t0459a02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
