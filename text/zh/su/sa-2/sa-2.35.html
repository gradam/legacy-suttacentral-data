<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.35"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 35</span><span class="mirror-right">（三五）</span></h1></div><p><a class="z-linehead" id="z-linehead0384c11"></a>如是我聞：</p><p><a class="z-linehead" id="z-linehead0384c11"></a>一時，佛在舍衛國祇樹給孤<a class="t" id="t0384c12"></a>獨園。爾時，有一比丘往到佛所，頂禮佛足，在<a class="t" id="t0384c13"></a>一面立。白佛言：「世尊！云何名帝釋？云何作帝<a class="t" id="t0384c14"></a>釋相？」佛告比丘：「帝釋本在人中，所有布施，生<a class="t" id="t0384c15"></a>純信心，信心施於貧窮、沙門、婆羅門等。其所<a class="t" id="t0384c16"></a>施時，施漿飲食，種種餚饍，種種華鬘，種種諸<a class="t" id="t0384c17"></a>香，燒香、塗香，財帛床榻。以是因緣。時諸天等<a class="t" id="t0384c18"></a>名為帝釋。」</p><p><a class="z-linehead" id="z-linehead0384c18"></a>比丘復白佛：「何故名帝釋為富蘭<a class="t" id="t0384c19"></a>但那？」佛告比丘：「帝釋昔在人中，施無厭足，數<a class="t" id="t0384c20"></a>數施故，諸天號名為富蘭但那。」</p><p><a class="z-linehead" id="z-linehead0384c20"></a>「以何因緣，復<a class="t" id="t0384c21"></a>名帝釋為摩佉婆？」佛告比丘：「帝釋本作婆羅<a class="t" id="t0384c22"></a>門，名摩佉婆。」</p><p><a class="z-linehead" id="z-linehead0384c22"></a>又問：「復何因緣，名婆娑婆？」佛<a class="t" id="t0384c23"></a>言：「數數常以衣服施沙門、婆羅門，以是緣故，<a class="t" id="t0384c24"></a>名婆娑婆。」</p><p><a class="z-linehead" id="z-linehead0384c24"></a>又問：「復何因緣，名憍尸迦？」佛告比<a class="t" id="t0384c25"></a>丘：「帝釋本為人時，姓憍尸迦，故名憍尸迦。」<a class="t" id="t0384c26"></a>「復何因緣，名舍脂夫？」佛告比丘：「帝釋娶毘<a class="t" id="t0384c27"></a>摩質多羅阿修羅王女，名舍脂。」</p><p><a class="z-linehead" id="z-linehead0384c27"></a>又問：「復以<a class="t" id="t0384c28"></a>何緣，名為千眼？」佛告比丘：「帝釋本為人時，<a class="t" id="t0384c29"></a>極大聰明，斷事之時，須臾之間，能斷千事，以<a class="t" id="t0385a01"></a>是因緣，故名千眼。」</p><p><a class="z-linehead" id="z-linehead0385a01"></a>「復以何緣，名因陀羅？」佛告<a class="t" id="t0385a02"></a>比丘：「帝釋居天王位，斷理天事故，名因陀羅。」</p><a class="t" id="t0385a03"></a><p><a class="z-linehead" id="z-linehead0385a03"></a>爾時，世尊告比丘：「能具上七事，以是緣故，諸<a class="t" id="t0385a04"></a>天號曰帝釋。」</p><p><a class="z-linehead" id="z-linehead0385a04"></a>佛說是已，諸比丘聞佛所說，歡<a class="t" id="t0385a05"></a>喜奉行。</p><a class="t" id="t0385a06"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
