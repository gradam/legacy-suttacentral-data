<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.331"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 331</span><span class="mirror-right">（三三一）</span></h1></div><p><a class="z-linehead" id="z-linehead0486a18"></a>如是我聞：</p><p><a class="z-linehead" id="z-linehead0486a18"></a>一時，佛<span class="corr" title="[住&gt;在] cf.【麗】">在</span>舍衛國祇樹給孤<a class="t" id="t0486a19"></a>獨園。爾時，佛告諸比丘：「汝等當知，生死長遠，<a class="t" id="t0486a20"></a>無有邊際，無有能知其根源者。一切眾生皆為<a class="t" id="t0486a21"></a>無明之所覆蓋，<span class="corr" title="[受&gt;愛] cf.【麗】">愛</span>結纏縛，流轉生死，無有窮<a class="t" id="t0486a22"></a>已，過去億<span class="corr" title="[若&gt;苦] cf.【麗】">苦</span>無能知者，譬如恒河流注四海。」<a class="t" id="t0486a23"></a>復告比丘：「生死長遠，於昔過去受形已來，憂<a class="t" id="t0486a24"></a>悲哭泣，所出目淚為多？為恒河多？」</p><p><a class="z-linehead" id="z-linehead0486a24"></a>時諸比丘<a class="t" id="t0486a25"></a>白佛言：「世尊！如我解佛所說義者，生死長遠，<a class="t" id="t0486a26"></a>目所出淚，踰彼恒河，亦多四海。」</p><p><a class="z-linehead" id="z-linehead0486a26"></a>佛告比丘：「善<a class="t" id="t0486a27"></a>哉！善哉！所集目淚，實多四海。誠如汝言，過去<a class="t" id="t0486a28"></a>來世，父母棄背，伯叔、兄弟、姊妹、兒子、宗親、眷<a class="t" id="t0486a29"></a>屬，悉皆死喪，及失錢財、象、馬、牛、羊，或受鞭杖，<a class="t" id="t0486b01"></a>或被傷刖，侵毀形體，乃至繫閉，如斯眾苦，悲<a class="t" id="t0486b02"></a>惱流淚，不可稱計。譬如瀑流，漂眾草木，聚沫<a class="t" id="t0486b03"></a>塞路。愛之聚沫，遮賢聖道，血渧受身，數受<a class="t" id="t0486b04"></a>地獄、餓鬼、畜生，及餘惡趣。」</p><p><a class="z-linehead" id="z-linehead0486b04"></a>佛問比丘：「色為是<a class="t" id="t0486b05"></a>常？是無常乎？」</p><p><a class="z-linehead" id="z-linehead0486b05"></a>比丘對曰：「色是無常。」</p><p><a class="z-linehead" id="z-linehead0486b05"></a>佛復問言：<a class="t" id="t0486b06"></a>「色若無常，為當是苦？為非苦耶？」</p><p><a class="z-linehead" id="z-linehead0486b06"></a>比丘對曰：「無<a class="t" id="t0486b07"></a>常故苦。」</p><p><a class="z-linehead" id="z-linehead0486b07"></a>佛告比丘：「若無常苦是敗壞法，於斯<a class="t" id="t0486b08"></a>法中，賢聖弟子寧計有我，及我所不？」</p><p><a class="z-linehead" id="z-linehead0486b08"></a>比丘對<a class="t" id="t0486b09"></a>曰：「不也。世尊！」佛又問言：「受、想、行、識為是常耶？<a class="t" id="t0486b10"></a>是無常乎？」</p><p><a class="z-linehead" id="z-linehead0486b10"></a>比丘對曰：「斯皆無常。」</p><p><a class="z-linehead" id="z-linehead0486b10"></a>佛又問言：「若<a class="t" id="t0486b11"></a>是無常，為是苦耶？為非苦乎？」</p><p><a class="z-linehead" id="z-linehead0486b11"></a>比丘對曰：「無常<a class="t" id="t0486b12"></a>故苦。」又問：「若無常苦是敗壞法，賢聖弟子寧<a class="t" id="t0486b13"></a>計是中我、我所不？」</p><p><a class="z-linehead" id="z-linehead0486b13"></a>比丘對曰：「不也。世尊！」</p><p><a class="z-linehead" id="z-linehead0486b13"></a>佛告<a class="t" id="t0486b14"></a>比丘：「善哉！善哉！色是無常，無常故苦，苦即無<a class="t" id="t0486b15"></a>我。若無有我，則無我所，如是知實正慧觀察，<a class="t" id="t0486b16"></a>受、想、行、識，亦復如是。是故比丘，若有是色，乃<a class="t" id="t0486b17"></a>至少許，過去、未來、現在，若內、若外，若近、若遠，<a class="t" id="t0486b18"></a>此盡無我，及以我所，如是稱實正見所見。若<a class="t" id="t0486b19"></a>受、想、行、識，若多、若少，若內、若外，若遠、若近，過<a class="t" id="t0486b20"></a>去、未來、現在，都無有我，亦無我所，如實知見，<a class="t" id="t0486b21"></a>賢聖弟子見是事已，即名多聞，於色解脫，<a class="t" id="t0486b22"></a>受、想、行、識，亦得解脫，憂悲苦惱一切解脫。」</p><p><a class="z-linehead" id="z-linehead0486b22"></a>佛<a class="t" id="t0486b23"></a>說是已，諸比丘聞佛所說，歡喜奉行。</p><a class="t" id="t0486b24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
