<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.230"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 230</span><span class="mirror-right">（二三〇）</span></h1></div><p><a class="z-linehead" id="z-linehead0458a25"></a>如是我聞：</p><p><a class="z-linehead" id="z-linehead0458a25"></a>一時，佛在舍衛國祇樹給孤<a class="t" id="t0458a26"></a>獨園。爾時，尊者婆耆奢與阿難俱，著衣持鉢，<a class="t" id="t0458a27"></a>入城乞食。見一女人，年在盛壯，容貌端正，便<a class="t" id="t0458a28"></a>起欲想。爾時婆耆尋自覺知，極自呵責：「我<a class="t" id="t0458a29"></a>今名為不得出家之利，我之壽命，極為難得，<a class="t" id="t0458b01"></a>若生是心，名為不善。寧捨壽命，不作欲想，我<a class="t" id="t0458b02"></a>於今者，不名出家。何以故？見於盛壯端正女<a class="t" id="t0458b03"></a>人，即起愛心。若生此心，非我所宜。」即向阿<a class="t" id="t0458b04"></a>難而說偈言：</p><a class="t" id="t0458b05"></a><blockquote class="gatha"><p>「為欲結所勝，　　燋然於我心，<a class="t" id="t0458b06"></a><br>唯願為我說，　　除欲善方便。」</p></blockquote><a class="t" id="t0458b07"></a><p><a class="z-linehead" id="z-linehead0458b07"></a>爾時，阿難即說偈言：</p><a class="t" id="t0458b08"></a><blockquote class="gatha"><p>「起於顛倒想，　　能燒然其心，<a class="t" id="t0458b09"></a><br>淨想能生欲，　　應修不淨觀。<a class="t" id="t0458b10"></a><br>獨處而坐禪，　　速滅於貪欲，<a class="t" id="t0458b11"></a><br>莫數受燒然，　　當觀察諸行，<a class="t" id="t0458b12"></a><br>無常無有樂，　　并及無我法，<a class="t" id="t0458b13"></a><br>安心念此身，　　多厭惡生死。<a class="t" id="t0458b14"></a><br>修習正智慧，　　除七慢結使，<a class="t" id="t0458b15"></a><br>若知斷慢已，　　苦則有邊際。」</p></blockquote><a class="t" id="t0458b16"></a><p><a class="z-linehead" id="z-linehead0458b16"></a><span class="t-note">（此下丹本第八卷六張後）</span></p><a class="t" id="t0458b17"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
