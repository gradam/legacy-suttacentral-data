<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.283"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 283</span><span class="mirror-right">（二八三）</span></h1></div><p><a class="z-linehead" id="z-linehead0472c12"></a>如是我聞：</p><p><a class="z-linehead" id="z-linehead0472c12"></a>一時，佛在舍衛國祇樹給孤<a class="t" id="t0472c13"></a>獨園。時有一天，光色倍常，來至佛所，頂禮佛<a class="t" id="t0472c14"></a>足，在一面坐。是天威德，光明熾盛，普照祇洹，<a class="t" id="t0472c15"></a>悉皆大明。彼天爾時即說偈言：</p><a class="t" id="t0472c16"></a><blockquote class="gatha"><p>「云何起必壞？　　云何遮不生？<a class="t" id="t0472c17"></a><br>云何捨所畏？　　云何成法樂？」</p></blockquote><a class="t" id="t0472c18"></a><p><a class="z-linehead" id="z-linehead0472c18"></a>爾時，世尊以偈答曰：</p><a class="t" id="t0472c19"></a><blockquote class="gatha"><p>「瞋恚起時滅，　　貪欲生必遮，<a class="t" id="t0472c20"></a><br>棄無明無畏，　　證滅最為樂。<a class="t" id="t0472c21"></a><br>棄恚捨貪欲，　　出於諸結使，<a class="t" id="t0472c22"></a><br>不著於色名，　　觀諸法空林。<a class="t" id="t0472c23"></a><br>欲為生死根，　　欲能生諸苦，<a class="t" id="t0472c24"></a><br>斷欲得解脫，　　諸苦亦復然。<a class="t" id="t0472c25"></a><br>苦得解脫故，　　苦本亦解脫，<a class="t" id="t0472c26"></a><br>孾愚無智者，　　放逸不觀苦。<a class="t" id="t0472c27"></a><br>是故沒苦海，　　纏縛無窮已，<a class="t" id="t0472c28"></a><br>智者撿亂心，　　不宜著諸欲。<a class="t" id="t0472c29"></a><br>夫為放逸行，　　能壞禪定樂，<a class="t" id="t0473a01"></a><br>是故應攝想，　　勿得著欲染。<a class="t" id="t0473a02"></a><br>譬如巨富者，　　守護其珍寶。」</p></blockquote><a class="t" id="t0473a03"></a><p><a class="z-linehead" id="z-linehead0473a03"></a>爾時，天復以偈讚言：</p><a class="t" id="t0473a04"></a><blockquote class="gatha"><p>「往昔已曾見，　　婆羅門涅槃，<a class="t" id="t0473a05"></a><br>嫌怖已棄捨，　　能度世間愛。」</p></blockquote><a class="t" id="t0473a06"></a><p><a class="z-linehead" id="z-linehead0473a06"></a>爾時，此天說此偈已，歡喜而去。</p><a class="t" id="t0473a07"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
