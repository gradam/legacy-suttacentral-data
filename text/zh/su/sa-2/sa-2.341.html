<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.341"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 341</span><span class="mirror-right">（三四一）</span></h1></div><p><a class="z-linehead" id="z-linehead0487c06"></a>如是我聞：</p><p><a class="z-linehead" id="z-linehead0487c06"></a>一時，佛在舍衛國祇樹給孤<a class="t" id="t0487c07"></a>獨園。爾時，世尊告諸比丘：「生死長遠。」亦如上<a class="t" id="t0487c08"></a>說。爾時，眾中有一比丘，從坐而起，整衣服，合<a class="t" id="t0487c09"></a>掌向佛，白佛言：「世尊！劫為久近？」</p><p><a class="z-linehead" id="z-linehead0487c09"></a>佛告比丘：「吾<a class="t" id="t0487c10"></a>可為汝敷演而說，恐汝不解。」</p><p><a class="z-linehead" id="z-linehead0487c10"></a>比丘白佛：「頗可<a class="t" id="t0487c11"></a>方喻說不？」</p><p><a class="z-linehead" id="z-linehead0487c11"></a>佛言：「可作方喻。以鐵為城，縱橫<a class="t" id="t0487c12"></a>正等，高一由旬，設盛芥子，滿中流溢。假設有<a class="t" id="t0487c13"></a>人百年之中，取一芥子，城中芥子，可得都盡，<a class="t" id="t0487c14"></a>劫之邊際，不可得知。」復告比丘：「劫之長遠，其<a class="t" id="t0487c15"></a>喻如是。如斯長劫，百千億萬，乃至百億萬<a class="t" id="t0487c16"></a>苦惱，無量無邊麁惡痛苦，意所不憙，猶如聚<a class="t" id="t0487c17"></a>沫，血渧受身，數受地獄、餓鬼、畜生惡趣之<a class="t" id="t0487c18"></a>中，人中惡趣，是故應斷後有，宜勤方便，遠離<a class="t" id="t0487c19"></a>諸有。汝等比丘，當作是學。」</p><p><a class="z-linehead" id="z-linehead0487c19"></a>諸比丘聞佛所說，<a class="t" id="t0487c20"></a>歡喜奉行。</p><a class="t" id="t0487c21"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
