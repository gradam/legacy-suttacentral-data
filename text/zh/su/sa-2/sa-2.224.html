<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.224"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 224</span><span class="mirror-right">（二二四）</span></h1></div><p><a class="z-linehead" id="z-linehead0456b24"></a>◎如是我聞：</p><p><a class="z-linehead" id="z-linehead0456b24"></a>一時，佛在薩婆國竭闍池<a class="t" id="t0456b25"></a>岸。爾時，世尊月十五日，在僧前坐說戒。當於<a class="t" id="t0456b26"></a>是夜，月初出時，婆耆奢在彼眾中，作是念言：<a class="t" id="t0456b27"></a>「我今欲以月為喻，讚歎於佛。」作是念已，從座<a class="t" id="t0456b28"></a>而起，合掌向佛言：「世尊！我今欲有所說，唯願<a class="t" id="t0456b29"></a>善逝垂哀聽許。」</p><p><a class="z-linehead" id="z-linehead0456b29"></a>佛告婆耆奢：「聽汝所說。」</p><p><a class="z-linehead" id="z-linehead0456b29"></a>尊者<a class="t" id="t0456c01"></a>婆耆奢即說偈言：</p><a class="t" id="t0456c02"></a><blockquote class="gatha"><p>「猶如盛滿月，　　無雲處空中，<a class="t" id="t0456c03"></a><br>光明照世界，　　一切皆樂見。<a class="t" id="t0456c04"></a><br>釋迦牟尼尊，　　世間大導師，<a class="t" id="t0456c05"></a><br>端嚴甚殊特，　　名聞悉充滿。<a class="t" id="t0456c06"></a><br>月出白蓮榮，　　日現紅蓮敷，<a class="t" id="t0456c07"></a><br>從佛受化者，　　譬如華敷榮，<a class="t" id="t0456c08"></a><br>開彼宿善根，　　悉令見道跡。」</p></blockquote><a class="t" id="t0456c09"></a><p><a class="z-linehead" id="z-linehead0456c09"></a>時婆耆奢說此偈已，歡喜踊躍，還于所止。</p><a class="t" id="t0456c10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
