<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.196"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 196</span><span class="mirror-right">（一九六）</span></h1></div><p><a class="z-linehead" id="z-linehead0444c29"></a>如是我聞：</p><p><a class="z-linehead" id="z-linehead0444c29"></a>一時，佛在王舍城迦蘭陀竹<a class="t" id="t0445a01"></a>林。爾時，犢子梵志往詣佛所，問訊佛已，在一<a class="t" id="t0445a02"></a>面坐。問佛言：「瞿曇！汝頗作是見，作是論：『世<a class="t" id="t0445a03"></a>界是常，唯我解了，餘人不知。』作是說不？」</p><p><a class="z-linehead" id="z-linehead0445a03"></a>佛告<a class="t" id="t0445a04"></a>犢子：「我不作是見，不作是說：『唯我能知，餘人<a class="t" id="t0445a05"></a>不解。』」</p><p><a class="z-linehead" id="z-linehead0445a05"></a>犢子又問：「汝若不作如是說者，一切世<a class="t" id="t0445a06"></a>界悉無常耶？」</p><p><a class="z-linehead" id="z-linehead0445a06"></a>佛告犢子：「我亦不作如是說言：<a class="t" id="t0445a07"></a>『世界無常，唯我能知，餘人不解。』」</p><p><a class="z-linehead" id="z-linehead0445a07"></a>犢子又問：「汝<a class="t" id="t0445a08"></a>頗復作如是論言：『世界亦常無常，唯我能知，<a class="t" id="t0445a09"></a>餘人不解。』作是說耶？」</p><p><a class="z-linehead" id="z-linehead0445a09"></a>佛告犢子：「我亦不作如<a class="t" id="t0445a10"></a>是說言：『一切世界，亦常無常，唯我獨了，餘人<a class="t" id="t0445a11"></a>不知。』」犢子又問：「汝頗復作如是說言：『一切世<a class="t" id="t0445a12"></a>界非常非無常，非非常非非無常，唯我能解，餘<a class="t" id="t0445a13"></a>人不了。』作是說耶？」</p><p><a class="z-linehead" id="z-linehead0445a13"></a>佛告犢子：「我亦不作如是<a class="t" id="t0445a14"></a>說言：『一切世界，非常非無常，非非常非非無<a class="t" id="t0445a15"></a>常，唯我能知，餘人不解。』」</p><p><a class="z-linehead" id="z-linehead0445a15"></a>犢子復問：「世界有邊，<a class="t" id="t0445a16"></a>世界無邊，亦有邊亦無邊，非有邊非無邊，<a class="t" id="t0445a17"></a>非非有邊非非無邊。身即是命，命即是身，身<a class="t" id="t0445a18"></a>異命異。眾生神我，死此生彼，為有為無，亦有<a class="t" id="t0445a19"></a>亦無，非有非無，非非有非非無。<span class="corr" title="[曇瞿&gt;瞿曇] cf.【麗】">瞿曇</span>！汝今<a class="t" id="t0445a20"></a>作是說耶？」</p><p><a class="z-linehead" id="z-linehead0445a20"></a>佛告犢子：「我不作是見，不作是論<a class="t" id="t0445a21"></a>說言，世界有邊無邊，乃至非非有非非無。」</p><p><a class="z-linehead" id="z-linehead0445a21"></a>犢<a class="t" id="t0445a22"></a>子復言：「瞿曇！汝今於斯法中，見何過患，不取<a class="t" id="t0445a23"></a>一見？」</p><p><a class="z-linehead" id="z-linehead0445a23"></a>佛告犢子：「我亦不言世界是常，唯此事<a class="t" id="t0445a24"></a>實，餘皆愚闇。彼見結障，彼見所行及所觀處，<a class="t" id="t0445a25"></a>彼見塵埃垢穢不淨，見結與苦俱能為害，能<a class="t" id="t0445a26"></a>與憂惱，能令行人受欝<span class="gaiji">［火＊烝］<!--gaiji,,1[火＊烝],2,3--></span>熱，生諸憂患。若<a class="t" id="t0445a27"></a>與見結相應，即是孾愚，亦名無聞，亦名凡<a class="t" id="t0445a28"></a>夫，能令生死迴流增長。」復告犢子：「世間常無<a class="t" id="t0445a29"></a>常，亦常無常，非常非無常。世界有邊，及以無<a class="t" id="t0445b01"></a>邊，亦有邊亦無邊，非有邊非無邊。眾生神<a class="t" id="t0445b02"></a>我，死此生彼，若有若無，亦有亦無，非有非無，<a class="t" id="t0445b03"></a>非非有非非無。若有人計斯見者，名為孾<a class="t" id="t0445b04"></a>愚，亦名無聞，亦名凡夫，增長生死煩惱垢污，<a class="t" id="t0445b05"></a>能令行人受欝<span class="gaiji">［火＊烝］<!--gaiji,,1[火＊烝],2,3--></span>熱，生諸憂患，無有安樂。<a class="t" id="t0445b06"></a>以是義故，我於此見，無所執著。」</p><p><a class="z-linehead" id="z-linehead0445b06"></a>犢子又問：「汝<a class="t" id="t0445b07"></a>若不計如是見者，汝今所計，為是何見？」</p><p><a class="z-linehead" id="z-linehead0445b07"></a>佛告<a class="t" id="t0445b08"></a>犢子：「如來世尊，於久遠來諸有見者，悉皆除<a class="t" id="t0445b09"></a>捨，都無諸見，雖有所見，心無取著。所謂見苦<a class="t" id="t0445b10"></a>聖諦，見苦集諦，見苦滅諦，見至苦滅道諦，我<a class="t" id="t0445b11"></a>悉明了，知見是已，視一切法皆是貪愛諸煩<a class="t" id="t0445b12"></a>惱結，是我我所，名見取著，亦名憍慢。如斯之<a class="t" id="t0445b13"></a>法，是可患厭，是故皆應當斷除之。既斷除<a class="t" id="t0445b14"></a>已，獲得涅槃，寂滅清淨，如是正解脫。諸比<a class="t" id="t0445b15"></a>丘等，若更受身於三有者，無有是處。」</p><p><a class="z-linehead" id="z-linehead0445b15"></a>犢子言：<a class="t" id="t0445b16"></a>「瞿曇！汝於今者，見何因緣，說無生處？」</p><p><a class="z-linehead" id="z-linehead0445b16"></a>佛告<a class="t" id="t0445b17"></a>犢子：「我還問汝，隨汝意答。譬如有人，於汝目<a class="t" id="t0445b18"></a>前然大火聚，汝知是火然，不知此火聚，在汝<a class="t" id="t0445b19"></a>前滅，汝知滅不？若復有人，來問汝言：『此火滅<a class="t" id="t0445b20"></a>已，為至東方，南西北方，乃至下方，亦復如<a class="t" id="t0445b21"></a>是。斯諸方中，為至何處？』若如是者，當云何<a class="t" id="t0445b22"></a>答？」</p><p><a class="z-linehead" id="z-linehead0445b22"></a>犢子言：「瞿曇！若人問我，當如實答，若有草<a class="t" id="t0445b23"></a>木及牛馬糞，此火與薪相得，便然不滅。草木<a class="t" id="t0445b24"></a>牛糞，若都盡者，此火則滅，不至方所。」</p><a class="t" id="t0445b25"></a><p><a class="z-linehead" id="z-linehead0445b25"></a>佛告犢子：「如是！如是。若言色是如來，受想行<a class="t" id="t0445b26"></a>識是如來者，無有是處。何以故？如來已斷如<a class="t" id="t0445b27"></a>斯色故，受想行識，亦復如是，皆悉已斷。譬如<a class="t" id="t0445b28"></a>有人斷多羅樹，斷已不生，如來亦爾，斷五陰<a class="t" id="t0445b29"></a>已，不復受生。寂滅無想，是無生法。」</p><p><a class="z-linehead" id="z-linehead0445b29"></a>犢子言：<a class="t" id="t0445c01"></a>「瞿曇！我於今者，樂說譬喻，唯願聽說。」</p><p><a class="z-linehead" id="z-linehead0445c01"></a>佛告之<a class="t" id="t0445c02"></a>曰：「隨汝意說。」</p><p><a class="z-linehead" id="z-linehead0445c02"></a>犢子即言：「譬如去於城邑聚落<a class="t" id="t0445c03"></a>不遠，平博之處有娑羅林，是娑羅林已百千<a class="t" id="t0445c04"></a>年，枝葉悉墮，唯貞實在。汝今瞿曇，亦復如<a class="t" id="t0445c05"></a>是，已斷一切煩惱結縛，四倒邪惑，皆悉滅盡，<a class="t" id="t0445c06"></a>唯有堅固真法身在。瞿曇！當知我今緣務，將<a class="t" id="t0445c07"></a>欲還歸。」</p><p><a class="z-linehead" id="z-linehead0445c07"></a>佛言：「宜知是時。」</p><p><a class="z-linehead" id="z-linehead0445c07"></a>犢子梵志聞佛所說，<a class="t" id="t0445c08"></a>歡喜而去。</p><a class="t" id="t0445c09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
