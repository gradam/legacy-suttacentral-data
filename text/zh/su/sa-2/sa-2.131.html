<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.131"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 131</span><span class="mirror-right">（一三一）</span></h1></div><p><a class="z-linehead" id="z-linehead0424c14"></a>如是我聞：</p><p><a class="z-linehead" id="z-linehead0424c14"></a>一時，佛住那羅健陀城賣<a class="t" id="t0424c15"></a>疊林中。爾時，結集論者聚落主作是思惟：<a class="t" id="t0424c16"></a>「我今不應往見尼乾，當到佛所。」作是念已，尋<a class="t" id="t0424c17"></a>往詣佛，問訊已訖，在一面坐。爾時，佛告結集<a class="t" id="t0424c18"></a>論者聚落主：「彼尼乾陀若提之子，為諸弟子<a class="t" id="t0424c19"></a>說何等法？」</p><p><a class="z-linehead" id="z-linehead0424c19"></a>時，聚落主白佛言：「世尊！彼尼乾<a class="t" id="t0424c20"></a>陀常作是說：『若作殺業，隨殺時多，必墮惡<a class="t" id="t0424c21"></a>趣，入于地獄。偷盜邪婬及妄語等，亦復如<a class="t" id="t0424c22"></a>是，隨作時多，必墮地獄。』」</p><p><a class="z-linehead" id="z-linehead0424c22"></a>爾時，世尊告聚落<a class="t" id="t0424c23"></a>主：「若如尼乾之所說者，眾生都無墜墮惡趣，<a class="t" id="t0424c24"></a>入于地獄。所以者何？如尼乾說，若作殺業，隨<a class="t" id="t0424c25"></a>殺時多，必墮惡趣，入于地獄。偷盜邪婬及妄<a class="t" id="t0424c26"></a>語等，亦如是者。一切眾生，殺生時少，不殺時<a class="t" id="t0424c27"></a>多。若以時多入地獄者，殺生時少，不殺時<a class="t" id="t0424c28"></a>多，是故不應墮惡趣中，入于地獄。偷盜邪婬<a class="t" id="t0424c29"></a>及妄語等，亦復如是，作業時少，不作時多，<a class="t" id="t0425a01"></a>悉皆不應墜墮惡趣，入于地獄。」</p><p><a class="z-linehead" id="z-linehead0425a01"></a>佛復告聚落<a class="t" id="t0425a02"></a>主：「如汝說者，都無有人入于地獄。」</p><p><a class="z-linehead" id="z-linehead0425a02"></a>時，聚落主<a class="t" id="t0425a03"></a>即白佛言：「實爾，瞿曇。」</p><p><a class="z-linehead" id="z-linehead0425a03"></a>佛復告聚落主：「世間若<a class="t" id="t0425a04"></a>有教導者，出能善量，有慧分別，在思量地，<a class="t" id="t0425a05"></a>以己言辯才，是凡夫地，為諸弟子說如是法。<a class="t" id="t0425a06"></a>若殺生者，盡墮惡道，入于地獄，隨作業時多，<a class="t" id="t0425a07"></a>以是多業，牽入地獄。盜竊邪婬并妄語時，亦<a class="t" id="t0425a08"></a>復如是，隨作業時多，墮於惡趣，入于地獄。其<a class="t" id="t0425a09"></a>諸弟子專心信樂彼師所說，至心受持，作如<a class="t" id="t0425a10"></a>是言：『我教導主，知彼前境，見彼所見。』此諸弟<a class="t" id="t0425a11"></a>子復有弟子，而語之言：『我教導主作如是<a class="t" id="t0425a12"></a>說，若有殺生時，隨殺時多，墮於惡趣，入于<a class="t" id="t0425a13"></a>地獄。』彼孫弟子作是念言：『我先殺生，必墮<a class="t" id="t0425a14"></a>地獄。偷盜、邪婬及妄語時，必墮惡道，入於地<a class="t" id="t0425a15"></a>獄。』因此作見，即得是見，是名邪見。不捨是<a class="t" id="t0425a16"></a>見，不解疑惑，不悔所作，惡業之因，而猶常<a class="t" id="t0425a17"></a>作如是惡業，心不肯改，不能滿足。心所解脫，<a class="t" id="t0425a18"></a>亦不滿足。慧解脫，亦不滿足。以心解脫、慧解<a class="t" id="t0425a19"></a>脫，不滿足故，誹謗賢聖。謗賢聖故，即是邪見。」</p><a class="t" id="t0425a20"></a><p><a class="z-linehead" id="z-linehead0425a20"></a>佛復告聚落主：「設有一人，作是邪見，墮在惡<a class="t" id="t0425a21"></a>道，入於地獄。一切眾生，皆有因緣染污心垢，<a class="t" id="t0425a22"></a>以是緣故，一切眾生得業結使。設有佛出，如<a class="t" id="t0425a23"></a>來、應、正遍知、阿羅呵、三藐三佛陀，佛以種種<a class="t" id="t0425a24"></a>因緣呵於殺生、偷盜、邪婬，及妄語等，亦復如<a class="t" id="t0425a25"></a>是。兼讚嘆彼勝法，有決定信解。」</p><p><a class="z-linehead" id="z-linehead0425a25"></a>復白佛言：「我<a class="t" id="t0425a26"></a>之世尊，真實知見，種種說法，令我得與弟子<a class="t" id="t0425a27"></a>說如是法，種種因緣呵責殺生，讚嘆不殺生。<a class="t" id="t0425a28"></a>種種因緣讚不妄語、不邪婬、不偷盜。我於昔<a class="t" id="t0425a29"></a>時，已曾殺生、偷盜、邪婬，及妄語等，我以此因<a class="t" id="t0425b01"></a>緣，常自悔責。雖自悔責，而得名為不作罪<a class="t" id="t0425b02"></a>業。是故深自悔責，如是惡業，以懺悔故，皆<a class="t" id="t0425b03"></a>除疑悔，增進善業。更不殺生、偷盜、邪婬，及妄<a class="t" id="t0425b04"></a>語等，悔責先造，後更不作種種惡業。以是之<a class="t" id="t0425b05"></a>故，心得滿足，而獲解脫，亦能滿足慧解脫。<a class="t" id="t0425b06"></a>心慧滿故，不謗賢聖。不謗賢聖故，便得正<a class="t" id="t0425b07"></a>見。」</p><p><a class="z-linehead" id="z-linehead0425b07"></a>佛告聚落主：「以能修於正見緣故，身壞命<a class="t" id="t0425b08"></a>終，得向善趣，生于天上。以能懺悔正見之故，<a class="t" id="t0425b09"></a>能淨一切眾生之心，亦能淨於眾生結業煩<a class="t" id="t0425b10"></a>惱罪垢。賢聖弟子得聞此事，即時修學。若時<a class="t" id="t0425b11"></a>及時分，時分中間，中間晝夜已過，如是時<a class="t" id="t0425b12"></a>中，為殺時多，不殺時多？以義推之，殺生時<a class="t" id="t0425b13"></a>少，不殺時多。我於彼時故作殺生，我實不<a class="t" id="t0425b14"></a>善，所作非理。我從今已後，更不復殺。我於<a class="t" id="t0425b15"></a>一切更不生嫌，更不生恨，亦不生嫉，深生歡<a class="t" id="t0425b16"></a>喜。生歡喜故，深生愛樂。生愛樂故，深得猗<a class="t" id="t0425b17"></a>樂。深猗樂故，得受於樂。以受樂故，其心得<a class="t" id="t0425b18"></a>定。賢聖弟子心得定故，得與慈俱。與慈俱<a class="t" id="t0425b19"></a>故，無怨嫌恨，得於無嫉，其心廣大，志趣弘<a class="t" id="t0425b20"></a>博，無量無邊。善修慈故，於彼東方一切眾<a class="t" id="t0425b21"></a>生都無怨嫌，南西北方，四維上下，亦復如<a class="t" id="t0425b22"></a>是，於一切世界普生慈心，作是意解，當修<a class="t" id="t0425b23"></a>立如是善心，於善中住。」</p><p><a class="z-linehead" id="z-linehead0425b23"></a>爾時，世尊取地少土，<a class="t" id="t0425b24"></a>置於爪上，問造論姓聚落主言：「大地土多？<span class="corr" title="[土&gt;爪] cf.【麗】">爪</span><a class="t" id="t0425b25"></a>上土多？」</p><p><a class="z-linehead" id="z-linehead0425b25"></a>聚落主言：「爪上之土極為尠少，不可<a class="t" id="t0425b26"></a>方喻。大地之土，百分、千分、千億分，不得比喻，<a class="t" id="t0425b27"></a>共相挍量。」</p><p><a class="z-linehead" id="z-linehead0425b27"></a>佛告聚落主：「所有罪業，如爪上土，<a class="t" id="t0425b28"></a>大地之土算數譬喻不能量度。」</p><p><a class="z-linehead" id="z-linehead0425b28"></a>聚落主言：「如<a class="t" id="t0425b29"></a>是，如是。惡業挍量，可知如是少業，不能牽人<a class="t" id="t0425c01"></a>令墮惡道，亦不能住，亦不可計。夫行慈者，所<a class="t" id="t0425c02"></a>得功德，如大地土；殺生之罪，如爪上土。悲之<a class="t" id="t0425c03"></a>功德，如大地土；偷盜之罪，如爪上土。喜之功<a class="t" id="t0425c04"></a>德，如大地土；邪婬之罪，如爪上土。捨之功<a class="t" id="t0425c05"></a>德，如大地土；妄語之罪，如爪上土。」</p><p><a class="z-linehead" id="z-linehead0425c05"></a>如來分<a class="t" id="t0425c06"></a>別如是法時，造論姓聚落主聞佛所說，遠塵<a class="t" id="t0425c07"></a>離垢，得法眼清淨，得法證法，見法知法，得<a class="t" id="t0425c08"></a>法邊際，度諸疑惑，不隨他信，尋得已辦。即起<a class="t" id="t0425c09"></a>離坐，整衣合掌，白佛言：「世尊！我已得度！我已<a class="t" id="t0425c10"></a>得度！今歸依佛，歸依法僧，為優婆塞，盡其<a class="t" id="t0425c11"></a>形命，信心清淨。」聚落主復白佛言：「世尊！譬如<a class="t" id="t0425c12"></a>為利養故，作於惡罵，日日轉惡，尚失己財，<a class="t" id="t0425c13"></a>況復得利。我亦如是，為得利故，親近愚癡不<a class="t" id="t0425c14"></a>善尼乾。我以狂惑，親近於彼，供養恭敬，我<a class="t" id="t0425c15"></a>於彼所，不得善利，為其所陷，將墮地獄。世<a class="t" id="t0425c16"></a>尊拔我，得離惡趣，今重歸佛法僧，我盡形壽<a class="t" id="t0425c17"></a>為優婆塞。我先於彼愚癡尼乾所，有信心、愛<a class="t" id="t0425c18"></a>念、恭敬，悉皆捨棄。我今第三亦重歸依佛法<a class="t" id="t0425c19"></a>僧寶，盡我形壽為優婆塞，不生不信。」</p><p><a class="z-linehead" id="z-linehead0425c19"></a>時，造論<a class="t" id="t0425c20"></a>姓聚落主聞佛所說，歡喜頂禮而去。</p><a class="t" id="t0425c21"></a><blockquote class="gatha"><p>動搖及鬪諍　　調馬與惡性<a class="t" id="t0425c22"></a><br>頂髮并牟尼　　王髮及驢姓<a class="t" id="t0425c23"></a><br>飢饉與種田　　說何論為十</p></blockquote><a class="t" id="t0425c24"></a><p class="endsutta"><span class="t-juanname">別譯雜阿含經卷第七</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
