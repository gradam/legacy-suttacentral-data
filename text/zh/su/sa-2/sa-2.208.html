<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.208"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 208</span><span class="mirror-right">（二〇八）</span></h1></div><p><a class="z-linehead" id="z-linehead0451b09"></a>如是我聞：</p><p><a class="z-linehead" id="z-linehead0451b09"></a>一時，佛在舍衛國祇樹給孤<a class="t" id="t0451b10"></a>獨園。爾時，尊者舍利弗往詣佛所，頂禮佛足，<a class="t" id="t0451b11"></a>在一面坐。于時如來為舍利弗種種說法，示<a class="t" id="t0451b12"></a>教利喜已，默然而住。時舍利弗見佛默然，即<a class="t" id="t0451b13"></a>從坐起，頂禮佛足，還其所止。未到所住處，<a class="t" id="t0451b14"></a>道逢梵志，名曰優陟，問舍利弗：「從何處來？」</p><a class="t" id="t0451b15"></a><p><a class="z-linehead" id="z-linehead0451b15"></a>舍利弗言：「梵志當知，我於今日，詣世尊所，聽<a class="t" id="t0451b16"></a>法來還。」</p><p><a class="z-linehead" id="z-linehead0451b16"></a>優陟復言：「汝今故未<span class="corr" title="[難&gt;離] cf.【麗】">離</span>於教法，猶<a class="t" id="t0451b17"></a>如孾兒未離乳耶？」</p><p><a class="z-linehead" id="z-linehead0451b17"></a>舍利弗言：「我今聽法無<a class="t" id="t0451b18"></a>有厭足，不同孾兒。何以故？孾兒轉大，則<a class="t" id="t0451b19"></a>離母乳。」</p><a class="t" id="t0451b20"></a><p><a class="z-linehead" id="z-linehead0451b20"></a>優陟復言：「我已久離聽法教誡。」</p><p><a class="z-linehead" id="z-linehead0451b20"></a>舍利弗言：<a class="t" id="t0451b21"></a>「如汝法中，雖復教誡，無有義利，行於非道，<a class="t" id="t0451b22"></a>不名乘出，不至菩提，是壞敗法，無有一法可<a class="t" id="t0451b23"></a>恃怙者。汝之師尊，非是如來、阿羅呵、三藐三<a class="t" id="t0451b24"></a>佛陀，汝今宜應速疾離彼邪師教法。譬如弊<a class="t" id="t0451b25"></a>牛，志性輕躁，好為抵突，加復少乳，所生犢<a class="t" id="t0451b26"></a>子，其形甚小，數數離母，隨意放逸，如汝師<a class="t" id="t0451b27"></a>尊，無義教法，亦復如是，志性輕躁，所有教<a class="t" id="t0451b28"></a>法，無有義利。所有弟子，稚小無智，遠離其<a class="t" id="t0451b29"></a>師，隨意放逸，各自說言：『我已離於教誡之<a class="t" id="t0451c01"></a>法。』如來法中，有義教誡。有義教誡，有善乘<a class="t" id="t0451c02"></a>出，趣向菩提，不為邪見之所破壞，有諸善法，<a class="t" id="t0451c03"></a>而可恃怙。我之世尊是如來、多陀阿伽度、阿<a class="t" id="t0451c04"></a>羅呵、三藐三佛陀，諸弟子等，隨逐不捨，猶如<a class="t" id="t0451c05"></a>善牛，志性不輕，不為抵突，加復多乳，其犢<a class="t" id="t0451c06"></a>身體，日日長大，隨逐其母，終不捨離。」</p><p><a class="z-linehead" id="z-linehead0451c06"></a>優陟<a class="t" id="t0451c07"></a>梵志讚舍利弗：「善哉！善哉！汝獲善利，所受<a class="t" id="t0451c08"></a>教誡，是出世法，趣向菩提，有善乘出，至於<a class="t" id="t0451c09"></a>涅槃，不可沮壞，有所依憑。汝師世尊，是如來、<a class="t" id="t0451c10"></a>阿羅呵、三藐三佛陀。」作是語已，各還所止。</p><a class="t" id="t0451c11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
