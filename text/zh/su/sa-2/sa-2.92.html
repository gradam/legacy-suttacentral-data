<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.92"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 92</span><span class="mirror-right">（九二）</span></h1></div><p><a class="z-linehead" id="z-linehead0405b03"></a>如是我聞：</p><p><a class="z-linehead" id="z-linehead0405b03"></a>一時，佛在彌絺羅國菴婆羅<a class="t" id="t0405b04"></a>園。爾時，婆私吒婆羅門女新喪第六子，為喪<a class="t" id="t0405b05"></a>子故，心意錯亂，裸形狂走，漸走不已，至彌絺<a class="t" id="t0405b06"></a>羅菴婆羅園。爾時，世尊與無央數大眾圍遶<a class="t" id="t0405b07"></a>說法。時，婆私吒婆羅門女遙見世尊，還得本<a class="t" id="t0405b08"></a>心，慚愧蹲地。佛告阿難：「與其欝多羅僧，汝<a class="t" id="t0405b09"></a>可將來，我為說法。」阿難受勅，即與欝多羅僧。<a class="t" id="t0405b10"></a>婆私吒婆羅門女，尋取衣著，往詣佛所，頭<a class="t" id="t0405b11"></a>面禮足。爾時，世尊為婆羅門女宣種種法，示<a class="t" id="t0405b12"></a>教利喜，如昔諸佛，為說法要，施論、戒論、生天<a class="t" id="t0405b13"></a>之論，欲為不淨苦惱之本，出要為樂。</p><a class="t" id="t0405b14"></a><p><a class="z-linehead" id="z-linehead0405b14"></a>爾時，世尊廣為說法，知彼至心欲離蓋纏，為<a class="t" id="t0405b15"></a>說四諦苦習滅道。此婆私吒女聰明解悟，<a class="t" id="t0405b16"></a>聞法能持，譬如淨白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>易受染色。婆私吒女<a class="t" id="t0405b17"></a>即於坐上，見四真諦，見法到法，知法度疑彼<a class="t" id="t0405b18"></a>岸，自已證法，不隨他教，信不退轉，於佛教<a class="t" id="t0405b19"></a>法，得無所畏，即從坐起，合掌禮佛，白佛言：<a class="t" id="t0405b20"></a>「世尊！我今已得度於三惡，盡我形壽歸依三<a class="t" id="t0405b21"></a>寶為優婆夷，盡壽不殺，清淨信向，不盜、不邪<a class="t" id="t0405b22"></a>婬、不妄語、不飲酒，亦復如是。」時，彼婦女聞法<a class="t" id="t0405b23"></a>歡喜，禮佛而去。</p><p><a class="z-linehead" id="z-linehead0405b23"></a>更於異時，婆私吒喪第七<a class="t" id="t0405b24"></a>子，心不愁憂，亦不苦惱，亦不追念裸形狂走。</p><a class="t" id="t0405b25"></a><p><a class="z-linehead" id="z-linehead0405b25"></a>爾時，其夫婆羅突邏闍說偈問言：</p><a class="t" id="t0405b26"></a><blockquote class="gatha"><p>「汝昔喪子時，　　追念極荼毒，<a class="t" id="t0405b27"></a><br>愁憶纏心情，　　彌時不飲食。<a class="t" id="t0405b28"></a><br>今者第七子，　　遇患而命終，<a class="t" id="t0405b29"></a><br>汝備為慈母，　　何故不哀念？」</p></blockquote><a class="t" id="t0405c01"></a><p><a class="z-linehead" id="z-linehead0405c01"></a>時，婆私吒即便說偈答其夫言：</p><a class="t" id="t0405c02"></a><blockquote class="gatha"><p>「從無量劫來，　　受身無漄際，<a class="t" id="t0405c03"></a><br>由於恩愛故，　　子孫不可計。<a class="t" id="t0405c04"></a><br>處處皆受身，　　喪失亦非一，<a class="t" id="t0405c05"></a><br>生死曠路中，　　受苦無窮已。<a class="t" id="t0405c06"></a><br>我了於生死，　　往來之所趣，<a class="t" id="t0405c07"></a><br>是故於今者，　　都無哀念情。」</p></blockquote><a class="t" id="t0405c08"></a><p><a class="z-linehead" id="z-linehead0405c08"></a>其夫婆羅門復說偈言：</p><a class="t" id="t0405c09"></a><blockquote class="gatha"><p>「如汝所說者，　　自昔未曾有，<a class="t" id="t0405c10"></a><br>於誰得解悟，　　而能忘所憂？」</p></blockquote><a class="t" id="t0405c11"></a><p><a class="z-linehead" id="z-linehead0405c11"></a>時，婆私吒復以偈答：</p><a class="t" id="t0405c12"></a><blockquote class="gatha"><p>「婆羅門當知，　　往日三佛陀，<a class="t" id="t0405c13"></a><br>於彼彌絺羅，　　菴婆羅園中，<a class="t" id="t0405c14"></a><br>說斷一切苦，　　并與盡苦道，<a class="t" id="t0405c15"></a><br>修八聖道分，　　安隱得涅槃。」</p></blockquote><a class="t" id="t0405c16"></a><p><a class="z-linehead" id="z-linehead0405c16"></a>時，婆羅門復說偈言：</p><a class="t" id="t0405c17"></a><blockquote class="gatha"><p>「我今亦欲詣，　　菴婆羅園中，<a class="t" id="t0405c18"></a><br>諮問彼世尊，　　除我念子苦。」</p></blockquote><a class="t" id="t0405c19"></a><p><a class="z-linehead" id="z-linehead0405c19"></a>時，婆私吒復說偈言：</p><a class="t" id="t0405c20"></a><blockquote class="gatha"><p>「佛身真金色，　　圓光遍一尋，<a class="t" id="t0405c21"></a><br>永斷眾煩惱，　　超度生死流。<a class="t" id="t0405c22"></a><br>如是大導師，　　能調伏一切，<a class="t" id="t0405c23"></a><br>眾生咸蒙化，　　故號為真濟。<a class="t" id="t0405c24"></a><br>汝今宜速往，　　詣彼世尊所。」</p></blockquote><a class="t" id="t0405c25"></a><p><a class="z-linehead" id="z-linehead0405c25"></a>時，婆羅門聞婦所說，歡喜踊躍，即時嚴駕，詣<a class="t" id="t0405c26"></a>彼園中，遙見世尊威光顯赫，倍生恭敬。到已<a class="t" id="t0405c27"></a>頂禮，在一面坐。爾時，世尊以他心智觀察彼<a class="t" id="t0405c28"></a>心，知其慇重，即時為說苦習滅道及八正<a class="t" id="t0405c29"></a>道如此等法，能至涅槃。</p><a class="t" id="t0406a01"></a><p><a class="z-linehead" id="z-linehead0406a01"></a>時，婆羅門聞是法已，悟四真諦，已得見法，尋<a class="t" id="t0406a02"></a>求出家，佛即聽許。既出家已，修不放逸，於三<a class="t" id="t0406a03"></a>夜中，具得三明。佛記彼人得阿羅漢，是故更<a class="t" id="t0406a04"></a>名為善生也。已得三明，勅其御者婆羅提言：<a class="t" id="t0406a05"></a>「汝可乘於所駕寶車，還歸於家，語婆私吒：『汝<a class="t" id="t0406a06"></a>於我所，可生隨喜。所以者何？佛今為我說<a class="t" id="t0406a07"></a>四諦法，又蒙出家，獲於三明，是故於我應生<a class="t" id="t0406a08"></a>淨信。』」時，婆羅提乘車還家，時，婆私吒見車已<a class="t" id="t0406a09"></a>還，問御者言：「彼婆羅門見於佛不？」御者白言：<a class="t" id="t0406a10"></a>「婆羅門即於坐上見四真諦，既見四諦，求索<a class="t" id="t0406a11"></a>出家，佛聽出家，得出家已，於三夜中，獲阿羅<a class="t" id="t0406a12"></a>漢。」爾時，其婦語御者言：「汝今能傳是善消息，<a class="t" id="t0406a13"></a>當賜汝馬及千金錢。」御者白言：「我今不用馬<a class="t" id="t0406a14"></a>及金錢，我欲願往詣佛所，聽受妙法。」</p><a class="t" id="t0406a15"></a><p><a class="z-linehead" id="z-linehead0406a15"></a>婆私吒言：「汝若如是，實為甚善。若汝出家，速<a class="t" id="t0406a16"></a>能獲得阿羅漢道。」婆私吒語其女言：「汝善治<a class="t" id="t0406a17"></a>家，受五欲樂，我欲出家。」女孫陀利即白母<a class="t" id="t0406a18"></a>言：「我父尚能捨五欲樂，出家求道，我今亦當<a class="t" id="t0406a19"></a>隨而出家，離念兄弟眷戀之心，如大象去，小<a class="t" id="t0406a20"></a>象亦隨，我亦如是，當隨出家，執持瓦鉢而行<a class="t" id="t0406a21"></a>乞食。我能修於易養之法，不作難養。」婆私吒<a class="t" id="t0406a22"></a>言：「汝所欲者，真為吉善，所願必成。我今觀汝<a class="t" id="t0406a23"></a>不久必當得盡於欲，離諸結使。」時，婆羅門婆<a class="t" id="t0406a24"></a>羅闍、婆私吒、并孫陀利，悉共相隨，俱時出家，<a class="t" id="t0406a25"></a>皆得盡於諸苦邊際。</p><a class="t" id="t0406a26"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
