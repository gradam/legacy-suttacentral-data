<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.186"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 186</span><span class="mirror-right">（一八六）</span></h1></div><p><a class="z-linehead" id="z-linehead0440b02"></a>如是我聞：</p><p><a class="z-linehead" id="z-linehead0440b02"></a>一時，佛在王舍城迦蘭陀竹<a class="t" id="t0440b03"></a>林。時須達多長者有少因緣，從舍衛國至王<a class="t" id="t0440b04"></a>舍城，詣護彌長者家，見其家中，竟夜不睡，破<a class="t" id="t0440b05"></a>薪然火，辦諸供具，安置高座，敷諸床榻。須<a class="t" id="t0440b06"></a>達多長者見是事已，作是思惟：「今此長者施<a class="t" id="t0440b07"></a>設供具，為欲結婚歡樂宴會？為欲屈彼頻婆<a class="t" id="t0440b08"></a>娑羅王及大臣乎？」復更思念：「若請國王，及以<a class="t" id="t0440b09"></a>官屬，婚姻宴會，而此長者不應躬身，而自栖<a class="t" id="t0440b10"></a>栖，執於勞苦，然火作食；必有勝人，不審是<a class="t" id="t0440b11"></a>誰？我今當問。」思惟是已，即以所念，問於長<a class="t" id="t0440b12"></a>者。</p><p><a class="z-linehead" id="z-linehead0440b12"></a>時護彌長者即答之曰：「我亦不為婚姻歡<a class="t" id="t0440b13"></a>會，亦不屈請頻婆娑羅王及大臣等，而為此<a class="t" id="t0440b14"></a>會。我於明日，將欲請佛及比丘僧，故設斯供。」</p><a class="t" id="t0440b15"></a><p><a class="z-linehead" id="z-linehead0440b15"></a>須達多長者初聞佛名，身毛為竪，驚喜問言：<a class="t" id="t0440b16"></a>「云何名佛？」</p><p><a class="z-linehead" id="z-linehead0440b16"></a>護彌答言：「釋種出家，剃除鬚髮，成<a class="t" id="t0440b17"></a>於無上正真之道，號曰為佛。」</p><p><a class="z-linehead" id="z-linehead0440b17"></a>須達又問：「云<a class="t" id="t0440b18"></a>何名僧？」</p><p><a class="z-linehead" id="z-linehead0440b18"></a>長者答曰：「若剎利子，剃除鬚髮，逐<a class="t" id="t0440b19"></a>佛出家。婆羅門種、居士種、首陀羅種，如是<a class="t" id="t0440b20"></a>之等，信家非家，隨佛出家，是名為僧。我於今<a class="t" id="t0440b21"></a>者，請佛及僧。」</p><p><a class="z-linehead" id="z-linehead0440b21"></a>須達多問言：「今日如來為可<a class="t" id="t0440b22"></a>見不？」</p><p><a class="z-linehead" id="z-linehead0440b22"></a>護彌答言：「如來近在迦蘭陀林，爾今<a class="t" id="t0440b23"></a>小待，佛當自來受我供養。」</p><p><a class="z-linehead" id="z-linehead0440b23"></a>時須達多內心踊<a class="t" id="t0440b24"></a>躍，思覩世尊，便小睡眠，眠已尋寤，天猶未<a class="t" id="t0440b25"></a>曉，意謂平旦，即便早起，趣於城門。然彼城<a class="t" id="t0440b26"></a>門，初夜後夜二時常開。時須達多既至門<a class="t" id="t0440b27"></a>下，見城門開，謂天已曉，即出門外，欲詣佛<a class="t" id="t0440b28"></a>所。先以念佛故，有光明來照其身。到城外<a class="t" id="t0440b29"></a>已，見一天祠，即時繞祠，恭敬禮拜，還復黑<a class="t" id="t0440c01"></a>闇，心自念言：「天大黑闇，若人非人，或能害<a class="t" id="t0440c02"></a>我，當還入城。」</p><p><a class="z-linehead" id="z-linehead0440c02"></a>時尸婆天神放光照曜，乃至<a class="t" id="t0440c03"></a>祇洹悉皆大明。天神即語須達多言：「汝可前<a class="t" id="t0440c04"></a>進，不宜退還。」爾時天神即說偈言：</p><a class="t" id="t0440c05"></a><blockquote class="gatha"><p>「假使百匹馬，　　載滿眾珍寶，<a class="t" id="t0440c06"></a><br>并及百金人，　　以持用布施，<a class="t" id="t0440c07"></a><br>如是展轉施，　　遍滿閻浮提，<a class="t" id="t0440c08"></a><br>如是功德聚，　　以用為一分，<a class="t" id="t0440c09"></a><br>不如有一人，　　發心向佛所，<a class="t" id="t0440c10"></a><br>舉足行一步，　　十六分中一。<a class="t" id="t0440c11"></a><br>假使雪山中，　　所有大力象，<a class="t" id="t0440c12"></a><br>其數足滿百，　　金寶莊挍身，<a class="t" id="t0440c13"></a><br>其體甚姝大，　　其行極迅疾，<a class="t" id="t0440c14"></a><br>暴逸倍有力，　　滿載諸雜寶，<a class="t" id="t0440c15"></a><br>以此用布施，　　不如向佛所，<a class="t" id="t0440c16"></a><br>一步之功德，　　十六分中一。<a class="t" id="t0440c17"></a><br>假使劍摩耆，　　所出之寶女，<a class="t" id="t0440c18"></a><br>顏容甚端嚴，　　其數足滿百，<a class="t" id="t0440c19"></a><br>瓔珞以嚴身，　　真金為首飾，<a class="t" id="t0440c20"></a><br>頭著寶珠瓔，　　以此用布施，<a class="t" id="t0440c21"></a><br>所得之功德，　　不如向佛所，<a class="t" id="t0440c22"></a><br>舉足行一步，　　十六分中一。<a class="t" id="t0440c23"></a><br>是故我勸爾，　　於此莫退還。」</p></blockquote><a class="t" id="t0440c24"></a><p><a class="z-linehead" id="z-linehead0440c24"></a>時須達多即問之曰：「汝是誰耶？」</p><p><a class="z-linehead" id="z-linehead0440c24"></a>天即答言：「我<a class="t" id="t0440c25"></a>是汝昔日親舊善身摩納，於舍利弗、大<span class="corr" title="[日&gt;目] cf.【麗】">目</span>連<a class="t" id="t0440c26"></a>所，臨終之時，生歡喜心，命終生天，得為北<a class="t" id="t0440c27"></a>方天王毘沙門子。我於如來弟子所，發心隨<a class="t" id="t0440c28"></a>喜，尚獲此福，況復佛也？」</p><p><a class="z-linehead" id="z-linehead0440c28"></a>時須達多復自念言：<a class="t" id="t0440c29"></a>「今此天神稱讚乃爾，以此量之，必知彼人功<a class="t" id="t0441a01"></a>德尊勝。」爾時，世尊露地經行，須達多長者即<a class="t" id="t0441a02"></a>詣佛所，初見世尊，不知禮敬，輒前直坐。時彼<a class="t" id="t0441a03"></a>天神化作婆羅門，來至佛所，繞佛三匝，頂禮<a class="t" id="t0441a04"></a>恭敬，然後就坐。時須達多既見之已，方效<a class="t" id="t0441a05"></a>於彼，禮敬而坐，問訊：「不審聖體安樂以不？」</p><p><a class="z-linehead" id="z-linehead0441a05"></a>爾<a class="t" id="t0441a06"></a>時，世尊以偈答曰：</p><a class="t" id="t0441a07"></a><blockquote class="gatha"><p>「一切事安樂，　　婆羅門涅槃，<a class="t" id="t0441a08"></a><br>無為欲所污，　　解脫於諸有。<a class="t" id="t0441a09"></a><br>心斷諸欲求，　　心除熱惱病，<a class="t" id="t0441a10"></a><br>其心得清淨，　　寂滅安隱眠。」</p></blockquote><a class="t" id="t0441a11"></a><p><a class="z-linehead" id="z-linehead0441a11"></a>爾時，世尊即將長者須達多入於房中，敷座<a class="t" id="t0441a12"></a>而坐。時須達多禮佛足已，在一面坐。佛為種<a class="t" id="t0441a13"></a>種說法，示教利喜，施論、戒論、生天之論，欲為<a class="t" id="t0441a14"></a>不淨，出要為樂。佛知須達多心意專正，踊躍<a class="t" id="t0441a15"></a>歡喜，佛為說四真諦，即於座上見四真諦，如<a class="t" id="t0441a16"></a>新淨<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>易受染色，須達多易悟，亦復如是，<a class="t" id="t0441a17"></a>見法證法，斷八十億洞然之結，得須陀洹。即<a class="t" id="t0441a18"></a>從座起，整衣服，禮佛足已，白佛言：「世尊！我<a class="t" id="t0441a19"></a>名須達多，我以布施貧乏之故，諸人稱為給<a class="t" id="t0441a20"></a>孤獨氏。」</p><p><a class="z-linehead" id="z-linehead0441a20"></a>佛言：「汝是何國人？出生何種族？」</p><p><a class="z-linehead" id="z-linehead0441a20"></a>須達<a class="t" id="t0441a21"></a>白言：「我所出生舍衛國，唯願世尊往詣彼國，<a class="t" id="t0441a22"></a>我當終身施設供養。」</p><p><a class="z-linehead" id="z-linehead0441a22"></a>佛告須達多：「彼國為有<a class="t" id="t0441a23"></a>僧坊以不？」</p><p><a class="z-linehead" id="z-linehead0441a23"></a>須達多白佛言：「世尊但往於彼，我<a class="t" id="t0441a24"></a>當營造，使諸比丘來往於彼。」爾時如來默然<a class="t" id="t0441a25"></a>受請。</p><p><a class="z-linehead" id="z-linehead0441a25"></a>時須達多聞佛所說，并受其請，頂禮<a class="t" id="t0441a26"></a>佛足，歡喜而去。</p><a class="t" id="t0441a27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
