<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.214"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 214</span><span class="mirror-right">（二一四）</span></h1></div>　<a class="t" id="t0453b23"></a><a class="t" id="t0453b24"></a><a class="t" id="t0453b25"></a><p class="suttainfo"><span class="t-juanname">別譯雜阿含經卷第十二<span class="t-note">（丹本第六卷十二張後准）</span></span><br><a class="t" id="t0453b26"></a><a class="t" id="t0453b27"></a><span class="t-byline">失譯人名今附秦錄</span></p><a class="t" id="t0453b28"></a><p><a class="z-linehead" id="z-linehead0453b28"></a>如是我聞：</p><p><a class="z-linehead" id="z-linehead0453b28"></a>一時，佛在舍衛國祇樹給<a class="t" id="t0453b29"></a>孤獨園。時有比丘尼名曰曠野，於其晨朝，<a class="t" id="t0453c01"></a>著衣持鉢，入城乞食，食訖洗鉢，將欲向彼得<a class="t" id="t0453c02"></a>眼林中。時魔王波旬作是心念：「瞿曇沙門今<a class="t" id="t0453c03"></a>在舍衛得眼林中，其弟子曠野比丘尼入城<a class="t" id="t0453c04"></a>乞食，食訖洗鉢，收攝坐具，將欲往詣於彼林<a class="t" id="t0453c05"></a>間，我當為其而作擾亂。」爾時，波旬化作摩納，<a class="t" id="t0453c06"></a>於彼路側，問曠野言：「欲何所詣？」</p><p><a class="z-linehead" id="z-linehead0453c06"></a>比丘尼答言：<a class="t" id="t0453c07"></a>「我今欲詣閑靜之處。」</p><p><a class="z-linehead" id="z-linehead0453c07"></a>爾時，摩納聞是語已，即<a class="t" id="t0453c08"></a>說偈言：</p><a class="t" id="t0453c09"></a><blockquote class="gatha"><p>「一切世間中，　　無有解脫者，<a class="t" id="t0453c10"></a><br>汝詣空靜處，　　將欲何所作？<a class="t" id="t0453c11"></a><br>汝今年盛美，　　不受於五欲，<a class="t" id="t0453c12"></a><br>一旦衰老至，　　後莫生憂悔。」</p></blockquote><a class="t" id="t0453c13"></a><p><a class="z-linehead" id="z-linehead0453c13"></a>時比丘尼而作是念：「此為是誰？欲惱亂我，甚<a class="t" id="t0453c14"></a>為欺詐。為是人耶？是非人乎？」作是念已，入定<a class="t" id="t0453c15"></a>觀察，知是波旬欲來惱亂，即說偈言：</p><a class="t" id="t0453c16"></a><blockquote class="gatha"><p>「世間有解脫，　　我今自證知，<a class="t" id="t0453c17"></a><br>波旬汝愚鄙，　　不解如斯跡。<a class="t" id="t0453c18"></a><br>欲如摽利戟，　　陰賊拔刀逐，<a class="t" id="t0453c19"></a><br>汝言受五欲，　　欲苦可怖畏。<a class="t" id="t0453c20"></a><br>欲能生憂惱，　　欲能生追念，<a class="t" id="t0453c21"></a><br>欲能生百苦，　　欲是眾苦本。<a class="t" id="t0453c22"></a><br>斷除一切愛，　　滅諸無明闇，<a class="t" id="t0453c23"></a><br>逮證於盡滅，　　住於無漏法。」</p></blockquote><a class="t" id="t0453c24"></a><p><a class="z-linehead" id="z-linehead0453c24"></a>爾時，波旬而作是念：「曠野比丘尼，善知我心。」<a class="t" id="t0453c25"></a>懊惱悔恨，慚愧還宮。</p><a class="t" id="t0453c26"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
