<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.174"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 174</span><span class="mirror-right">（一七四）</span></h1></div><p><a class="z-linehead" id="z-linehead0437b29"></a>如是我聞：</p><p><a class="z-linehead" id="z-linehead0437b29"></a>一時，佛在舍衛國祇樹給孤<a class="t" id="t0437c01"></a>獨園。時有一天，光色倍常，於其夜中，來詣佛<a class="t" id="t0437c02"></a>所，威光普照，遍于祇洹，赫然大明，却坐一<a class="t" id="t0437c03"></a>面，而說偈言：</p><a class="t" id="t0437c04"></a><blockquote class="gatha"><p>「出家甚為難，　　極難難可見，<a class="t" id="t0437c05"></a><br>愚者作沙門，　　多有諸事難。<a class="t" id="t0437c06"></a><br>怖畏懈怠者，　　常無歡喜心，<a class="t" id="t0437c07"></a><br>云何而得行，　　於彼沙門法？<a class="t" id="t0437c08"></a><br>不能禁其心，　　數生不歡喜，<a class="t" id="t0437c09"></a><br>想欲得自在，　　云何而除滅？」</p></blockquote><a class="t" id="t0437c10"></a><p><a class="z-linehead" id="z-linehead0437c10"></a>爾時，世尊以偈答曰：</p><a class="t" id="t0437c11"></a><blockquote class="gatha"><p>「比丘覆惡覺，　　譬如龜藏六，<a class="t" id="t0437c12"></a><br>比丘無所依，　　亦不惱害彼，<a class="t" id="t0437c13"></a><br>比丘入涅槃，　　都無有譏論。」</p></blockquote><a class="t" id="t0437c14"></a><p><a class="z-linehead" id="z-linehead0437c14"></a>天復以偈讚言：</p><a class="t" id="t0437c15"></a><blockquote class="gatha"><p>「往昔已曾見，　　婆羅門涅槃，<a class="t" id="t0437c16"></a><br>嫌怖久棄捨，　　能度世間愛。」</p></blockquote><a class="t" id="t0437c17"></a><p><a class="z-linehead" id="z-linehead0437c17"></a>爾時，此天說此偈已，歡喜還宮。</p><a class="t" id="t0437c18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
