<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.206"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 206</span><span class="mirror-right">（二〇六）</span></h1></div><p><a class="z-linehead" id="z-linehead0450c05"></a>如是我聞：</p><p><a class="z-linehead" id="z-linehead0450c05"></a>一時，佛在王舍城迦蘭陀竹<a class="t" id="t0450c06"></a>林中。當於是時，摩竭提國諸外道輩，相與聚<a class="t" id="t0450c07"></a>集須摩竭陀池上，作斯論言：「此是婆羅門諦，<a class="t" id="t0450c08"></a>此是婆羅門諦。」爾時，如來在於精舍，以禪淨<a class="t" id="t0450c09"></a>天耳聞其所說，即從定覺，往詣於彼須摩竭<a class="t" id="t0450c10"></a>陀池上。</p><p><a class="z-linehead" id="z-linehead0450c10"></a>諸婆羅門遙見佛來，悉從座起，為佛<a class="t" id="t0450c11"></a>敷座，白佛：「就<span class="corr" title="[座&gt;坐] cf.【麗】">坐</span>。」</p><p><a class="z-linehead" id="z-linehead0450c11"></a>佛即就坐，而告之曰：「汝等聚<a class="t" id="t0450c12"></a>集作何談論？」</p><p><a class="z-linehead" id="z-linehead0450c12"></a>諸婆羅門各白佛言：「瞿曇當知，<a class="t" id="t0450c13"></a>我等今日共相聚集，作是說言：『此是婆羅門<a class="t" id="t0450c14"></a>諦，此是婆羅門諦。』」</p><p><a class="z-linehead" id="z-linehead0450c14"></a>佛告之曰：「如是！如是！我昔<a class="t" id="t0450c15"></a>求道，初成正覺，已證知竟。取要言之，一切世<a class="t" id="t0450c16"></a>間不過三諦，吾當分別。何等為三？所謂一切<a class="t" id="t0450c17"></a>不殺，此語是實，非虛妄說。此事若實，應勤精<a class="t" id="t0450c18"></a>進，於諸眾生，恒生慈心，此是婆羅門初諦。我<a class="t" id="t0450c19"></a>知是已，廣為人說。復次，婆羅門！一切苦集是<a class="t" id="t0450c20"></a>生滅法，如斯之言，真實不虛。此事若實，應懃<a class="t" id="t0450c21"></a>精進，於其中間，常宜修心，作生滅相，應如是<a class="t" id="t0450c22"></a>住，是名婆羅門第二諦。我以知此生滅相故，<a class="t" id="t0450c23"></a>成等正覺，常為眾生說如是法。復次，婆羅門！<a class="t" id="t0450c24"></a>第三諦者，離我、我所，真實無我。若離如是三<a class="t" id="t0450c25"></a>法相者，便能遠離一切諸惡。此事若實，應懃<a class="t" id="t0450c26"></a>精進，求離眾惡，應如是住。」佛說是已，眾多外<a class="t" id="t0450c27"></a>道聞佛所說，默然而坐。</p><p><a class="z-linehead" id="z-linehead0450c27"></a>爾時，世尊而作是<a class="t" id="t0450c28"></a>念：「斯愚癡人常為諸魔之所覆蔽，是大眾中，<a class="t" id="t0450c29"></a>乃至無有一人能信斯語，生志學想，修持梵<a class="t" id="t0451a01"></a>行。」于時如來作斯念已，從坐起去。</p><p><a class="z-linehead" id="z-linehead0451a01"></a>佛去不<a class="t" id="t0451a02"></a>久，爾時，須摩竭陀池神而說偈言：</p><a class="t" id="t0451a03"></a><blockquote class="gatha"><p>「譬如畫水欲求迹，　　下種鹵地求苗<span class="corr" title="[榢&gt;稼]">稼</span>，<a class="t" id="t0451a04"></a><br>如以芳香熏臭穢，　　水<span class="gaiji">浸<!--gaiji,浸,1[泳-永＋侵],2&#x23DFD;,3--></span>注波求濡弱，<a class="t" id="t0451a05"></a><br>吹彼鐵杵求妙聲，　　如於盛冬求野馬，<a class="t" id="t0451a06"></a><br>彼諸外道亦如是，　　雖聞妙法不信受。」</p></blockquote><a class="t" id="t0451a07"></a><p><a class="z-linehead" id="z-linehead0451a07"></a>爾時，諸婆羅門聞此池神說是偈已，競隨佛<a class="t" id="t0451a08"></a>後，求索出家，佛即聽許。既出家已，精懃修道，<a class="t" id="t0451a09"></a>得阿羅漢果。</p><p><a class="z-linehead" id="z-linehead0451a09"></a>佛說是已，諸比丘聞佛所說，歡<a class="t" id="t0451a10"></a>喜奉行。</p><a class="t" id="t0451a11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
