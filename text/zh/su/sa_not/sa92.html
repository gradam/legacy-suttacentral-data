<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa92">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 92</span><span class="mirror-right">（九二） 憍慢</span></h1>
</div>
<p><a class="t-linehead" id="t-linehead0023c18"></a>如是我聞：</p>
<p>一時，佛在拘薩羅人間遊<a class="t" id="t0023c19"></a>行，至舍衛國祇樹給孤獨園。</p>
<p><a class="t-linehead" id="t-linehead0023c19"></a>爾時，舍衛國<a class="t" id="t0023c20"></a>有憍慢婆羅門止住，父母種姓俱淨，無瑕<a class="t" id="t0023c21"></a>點能說者，七世相承悉皆清淨；為婆羅門<a class="t" id="t0023c22"></a>師，言論通達，諸論記典悉了萬名，解法<a class="t" id="t0023c23"></a>優劣，分明諸，句句記說，容貌端正。或生<a class="t" id="t0023c24"></a>志高、族姓志高、容色志高、聰明志高、財富<a class="t" id="t0023c25"></a>志高，不敬父母、諸尊、師長。聞沙門瞿曇在<a class="t" id="t0023c26"></a>拘薩羅國人間遊行，至舍衛國祇樹給孤獨<a class="t" id="t0023c27"></a>園。聞已，作是念：「我當往彼沙門瞿曇所，若<a class="t" id="t0023c28"></a>有所說，我當共論；無所說者，默然而還。」</p>
<p><a class="t-linehead" id="t-linehead0023c28"></a>時，<a class="t" id="t0023c29"></a>憍慢婆羅門乘白馬車，諸年少婆羅門前後<a class="t" id="t0024a01"></a>導從，持金柄傘蓋，手執金瓶，往見世尊。<a class="t" id="t0024a02"></a>至於園門，下車步進。</p>
<p><a class="t-linehead" id="t-linehead0024a02"></a>爾時，世尊與諸大眾<a class="t" id="t0024a03"></a>圍遶說法，不時顧念憍慢婆羅門。</p>
<p><a class="t-linehead" id="t-linehead0024a03"></a>時，憍慢<a class="t" id="t0024a04"></a>婆羅門作是念：「沙門瞿曇不顧念我，且<a class="t" id="t0024a05"></a>當還去。」</p>
<p><a class="t-linehead" id="t-linehead0024a05"></a>爾時，世尊知憍慢婆羅門心念，而<a class="t" id="t0024a06"></a>說偈言：</p>
<a class="t" id="t0024a07"></a><blockquote class="gatha">
<p>「憍慢既來此，　　不善更增慢，<a class="t" id="t0024a08"></a><br>　向以義故來，　　應轉增其義。」</p>
</blockquote>
<a class="t" id="t0024a09"></a><p><a class="t-linehead" id="t-linehead0024a09"></a>時，憍慢婆羅門作是念：「沙門瞿曇已知我心。」<a class="t" id="t0024a10"></a>欲修敬禮。</p>
<p><a class="t-linehead" id="t-linehead0024a10"></a>爾時，世尊告憍慢婆羅門：「止！<a class="t" id="t0024a11"></a>止！不須作禮，心淨已足。」</p>
<p><a class="t-linehead" id="t-linehead0024a11"></a>時，諸大眾咸各<a class="t" id="t0024a12"></a>高聲唱言：「奇哉！世尊！大德大力。今此憍慢<a class="t" id="t0024a13"></a>婆羅門恃生憍慢、族姓憍慢、容色憍慢、聰<a class="t" id="t0024a14"></a>明憍慢、財富憍慢，不敬父母、諸尊、師長，今<a class="t" id="t0024a15"></a>於沙門瞿曇所謙卑下下，欲接足禮。」</p>
<p><a class="t-linehead" id="t-linehead0024a15"></a>時，<a class="t" id="t0024a16"></a>憍慢婆羅門於大眾前唱令靜默，而說偈<a class="t" id="t0024a17"></a>言：</p>
<a class="t" id="t0024a18"></a><blockquote class="gatha">
<p>「云何不起慢？　　云何起恭敬？<a class="t" id="t0024a19"></a><br>　云何善慰諭？　　云何善供養？」</p>
</blockquote>
<a class="t" id="t0024a20"></a><p><a class="t-linehead" id="t-linehead0024a20"></a>爾時，世尊說偈答言：</p>
<a class="t" id="t0024a21"></a><blockquote class="gatha">
<p>「父母及長兄，　　和尚諸師長，<a class="t" id="t0024a22"></a><br>　及諸尊重者，　　所不應生慢。<a class="t" id="t0024a23"></a><br>　應當善恭敬，　　謙下而問訊，<a class="t" id="t0024a24"></a><br>　盡心而奉事，　　兼設諸供養。<a class="t" id="t0024a25"></a><br>　離貪恚癡心，　　漏盡阿羅漢，<a class="t" id="t0024a26"></a><br>　正智善解脫，　　伏諸憍慢心。<a class="t" id="t0024a27"></a><br>　於此賢聖等，　　合掌稽首禮。」</p>
</blockquote>
<a class="t" id="t0024a28"></a><p><a class="t-linehead" id="t-linehead0024a28"></a>爾時，世尊為憍慢婆羅門種種說法，示、教、<a class="t" id="t0024a29"></a>照、喜。如佛世尊次第說法，說布施、持戒、生<a class="t" id="t0024b01"></a>天功德，愛欲味患煩惱，清淨、出要、遠離，諸清<a class="t" id="t0024b02"></a>淨分……如是廣說，如白淨衣無諸黑惡，速受<a class="t" id="t0024b03"></a>染色。憍慢婆羅門<span class="corr" title="[則&gt;即] cf.【麗】">即</span>於座上解四聖諦——苦、<a class="t" id="t0024b04"></a>習、滅、道，得無間等。</p>
<p><a class="t-linehead" id="t-linehead0024b04"></a>時，憍慢婆羅門見法、<a class="t" id="t0024b05"></a>得法、知法、入法，度諸疑惑，不由他度，於<a class="t" id="t0024b06"></a>正法中得無所畏。即從座起，整衣服，為<a class="t" id="t0024b07"></a>佛作禮，合掌白佛：「我今可得於正法中<a class="t" id="t0024b08"></a>出家、受具足不？」</p>
<p><a class="t-linehead" id="t-linehead0024b08"></a>佛告憍慢婆羅門：「汝今<a class="t" id="t0024b09"></a>可得於正法中出家、受具足。」</p>
<p><a class="t-linehead" id="t-linehead0024b09"></a>彼即出家，獨<a class="t" id="t0024b10"></a>正思惟：「所以善男子剃除鬚髮，著袈裟<a class="t" id="t0024b11"></a>衣，正信非家，出家學道……。」得阿羅漢，心善<a class="t" id="t0024b12"></a>解脫。</p>
<a class="t" id="t0024b13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>