<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t781">
<article>
<div class="mirror hgroup">
<h1 class="mirror-row">
<span class="mirror-left">T No. 781</span><span class="mirror-right">佛說佛十力經</span>
</h1>
</div>
　<a class="t" id="t0718c06"></a><a class="t" id="t0718c07"></a>
<p class="suttainfo"><span class="juannum">No. 781 [No. 780]</span><br>
<a class="t" id="t0718c08"></a> <span class="t-juanname">佛說佛十力經</span><br>
<a class="t" id="t0718c09"></a><a class="t" id="t0718c10"></a> <span class="t-byline">西天譯經三藏朝奉大夫<a class="t" id="t0718c11"></a>試光祿卿傳法大師賜紫<a class="t" id="t0718c12"></a>沙門臣施護等奉　詔譯</span></p>
<a class="t" id="t0718c13"></a>
<p><a class="t-linehead" id="t-linehead0718c13"></a>如是我聞：</p>
<p>一時佛在舍衛國祇樹給孤獨園，<a class="t" id="t0718c14"></a>與苾芻眾俱。</p>
<a class="t" id="t0718c15"></a>
<p><a class="t-linehead" id="t-linehead0718c15"></a>是時佛告諸苾芻言：「汝等當知，如來、應供、正<a class="t" id="t0718c16"></a>等正覺有十種力，具是力者，即能了知廣大<a class="t" id="t0718c17"></a>勝處，於大眾中作師子吼，轉妙梵輪。何等為<a class="t" id="t0718c18"></a>十？所謂如來於一切處如實了知，一切非處<a class="t" id="t0718c19"></a>亦如實知。由實知故，是為如來第一處非處<a class="t" id="t0718c20"></a>智力。如來、應供、正等正覺具是力者，即能<a class="t" id="t0718c21"></a>了知廣大勝處，於大眾中作師子吼，轉妙梵<a class="t" id="t0718c22"></a>輪。</p>
<a class="t" id="t0718c23"></a>
<p><a class="t-linehead" id="t-linehead0718c23"></a>「復次，如來於過去、未來、現在一切有情諸所<a class="t" id="t0718c24"></a>作業，若事若處、若因若報，皆如實知。由實知<a class="t" id="t0718c25"></a>故，是為如來第二業智力。如來、應供、正等正<a class="t" id="t0718c26"></a>覺具是力者，即能了知廣大勝處，於大眾中<a class="t" id="t0718c27"></a>作師子吼，轉妙梵輪。</p>
<a class="t" id="t0718c28"></a>
<p><a class="t-linehead" id="t-linehead0718c28"></a>「復次，如來於諸禪定解脫三摩地、三摩鉢底，<a class="t" id="t0718c29"></a>若染若淨、諸定分位，皆如實知。由實知故，<a class="t" id="t0719a01"></a>是為如來第三定智力。如來、應供、正等正覺<a class="t" id="t0719a02"></a>具是力者，即能了知廣大勝處，於大眾中作<a class="t" id="t0719a03"></a>師子吼，轉妙梵輪。</p>
<a class="t" id="t0719a04"></a>
<p><a class="t-linehead" id="t-linehead0719a04"></a>「復次，如來於諸有情，若自若他種種根性皆<a class="t" id="t0719a05"></a>如實知。由實知故，是為如來第四根智力。如<a class="t" id="t0719a06"></a>來、應供、正等正覺具是力者，即能了知廣大<a class="t" id="t0719a07"></a>勝處，於大眾中作師子吼，轉妙梵輪。</p>
<a class="t" id="t0719a08"></a>
<p><a class="t-linehead" id="t-linehead0719a08"></a>「復次，如來於諸有情種種信解，皆如實知。由<a class="t" id="t0719a09"></a>實知故，是為如來第五信解智力。如來、應供、<a class="t" id="t0719a10"></a>正等正覺具是力者，即能了知廣大勝處，於<a class="t" id="t0719a11"></a>大眾中作師子吼，轉妙梵輪。</p>
<a class="t" id="t0719a12"></a>
<p><a class="t-linehead" id="t-linehead0719a12"></a>「復次，如來於種種界無數界性，皆如實知。由<a class="t" id="t0719a13"></a>實知故，是為如來第六界性智力。如來、應供、<a class="t" id="t0719a14"></a>正等正覺具是力者，即能了知廣大勝處，於<a class="t" id="t0719a15"></a>大眾中作師子吼，轉妙梵輪。</p>
<a class="t" id="t0719a16"></a>
<p><a class="t-linehead" id="t-linehead0719a16"></a>「復次，如來於一切至處道，皆如實知。由實知<a class="t" id="t0719a17"></a>故，是為如來第七至處道智力。如來、應供、正等<a class="t" id="t0719a18"></a>正覺具是力者，即能了知廣大勝處，於大眾<a class="t" id="t0719a19"></a>中作師子吼，轉妙梵輪。</p>
<a class="t" id="t0719a20"></a>
<p><a class="t-linehead" id="t-linehead0719a20"></a>「復次，如來於無數種宿住隨念，所謂一生二<a class="t" id="t0719a21"></a>生，三四五生，或十二十，乃至百生千生，無數<a class="t" id="t0719a22"></a>百千生中，百千成劫壞劫，成壞等事，我在<a class="t" id="t0719a23"></a>彼有情中隨所生處，如是名字、如是種姓、如<a class="t" id="t0719a24"></a>是族氏、如是飲食苦樂、如是壽量長短分限，<a class="t" id="t0719a25"></a>壽命盡已於某處生，此滅彼生、彼滅此生，<a class="t" id="t0719a26"></a>此等事相緣法方處，無數種類，宿住隨念<a class="t" id="t0719a27"></a>皆如實知。由實知故，是為如來第八宿住隨<a class="t" id="t0719a28"></a>念智力。如來、應供、正等正覺具是力者，即<a class="t" id="t0719a29"></a>能了知廣大勝處，於大眾中作師子吼，轉妙<a class="t" id="t0719b01"></a>梵輪。</p>
<a class="t" id="t0719b02"></a>
<p><a class="t-linehead" id="t-linehead0719b02"></a>「復次，如來清淨天眼，過於人眼，觀見世間一<a class="t" id="t0719b03"></a>切有情生時滅時，若好若醜、若貴若賤，若生<a class="t" id="t0719b04"></a>善趣、若生惡趣，隨所作業如實知見。若諸<a class="t" id="t0719b05"></a>有情身語意業作不善行，毀謗賢聖、起諸<a class="t" id="t0719b06"></a>邪見，邪見業法合集為因，以彼因緣身壞命<a class="t" id="t0719b07"></a>終，墮在惡趣地獄中生。若諸有情身語意<a class="t" id="t0719b08"></a>業作諸善行，不謗賢聖、起於正見，正見業<a class="t" id="t0719b09"></a>法合集為因，以彼因緣身壞命終，在於善趣<a class="t" id="t0719b10"></a>天界中生。如是等事，皆如實知。由實知故，是<a class="t" id="t0719b11"></a>為如來第九天眼智力。如來、應供、正等正覺<a class="t" id="t0719b12"></a>具是力者，即能了知廣大勝處，於大眾中作<a class="t" id="t0719b13"></a>師子吼，轉妙梵輪。</p>
<a class="t" id="t0719b14"></a>
<p><a class="t-linehead" id="t-linehead0719b14"></a>「復次，如來所有諸漏已盡，非漏隨增，心善解<a class="t" id="t0719b15"></a>脫、慧善解脫，見如是法智證自果，我生已<a class="t" id="t0719b16"></a>盡，梵行已立，所作已辦，不受後有，皆如實知。<a class="t" id="t0719b17"></a>由實知故，是為如來第十漏盡智力。如來、應<a class="t" id="t0719b18"></a>供、正等正覺具是力者，即能了知廣大勝處，<a class="t" id="t0719b19"></a>於大眾中作師子吼，轉妙梵輪。」</p>
<a class="t" id="t0719b20"></a>
<p><a class="t-linehead" id="t-linehead0719b20"></a>佛說此經已，諸苾芻眾聞佛所說，皆大歡喜，<a class="t" id="t0719b21"></a>信受奉行。</p>
<a class="t" id="t0719b22"></a>
<p class="endsutta"><span class="t-juanname">佛說佛十力經</span></p>
</article>
<aside id="metaarea">
<p>This is Tashō vol. 17 sūtra no. 781. The text is from <a href="http://tripitaka.cbeta.org/T17n0781" target="_blank">CBETA</a>.</p>
</aside>
</section>
</div></body></html>
