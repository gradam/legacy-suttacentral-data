<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t792">
<article>
<div class="mirror hgroup">
<h1 class="mirror-row">
<span class="mirror-left">T No. 792</span><span class="mirror-right">佛說法受塵經</span>
</h1>
</div>
　<a class="t" id="t0736c20"></a><a class="t" id="t0736c21"></a><a class="t" id="t0736c22"></a>
<p class="suttainfo"><span class="juannum">No. 792</span><br>
<a class="t" id="t0736c23"></a> <span class="t-juanname">佛說法受塵經</span><br>
<a class="t" id="t0736c24"></a><a class="t" id="t0736c25"></a> <span class="t-byline">後漢安息國三藏安世高譯</span></p>
<a class="t" id="t0736c26"></a>
<p><a class="t-linehead" id="t-linehead0736c26"></a>聞如是：</p>
<p>一時，佛遊於舍衛國祇樹給孤獨園。</p>
<a class="t" id="t0737a01"></a>
<p><a class="t-linehead" id="t-linehead0737a01"></a>佛告：「諸比丘！」比丘：「受教。」從佛而聽。</p>
<p>佛言：「比丘！<a class="t" id="t0737a02"></a>凡人為一法，受塵自污，迷惑憂愁，沒無端際，<a class="t" id="t0737a03"></a>吾見其不得無上吉祥之道。如丈夫欲見女<a class="t" id="t0737a04"></a>子色，是以好色之士，為染、為醉、為貪、為污、為<a class="t" id="t0737a05"></a>惑、為著、為住、為受。從婬女言故，長久趨走往<a class="t" id="t0737a06"></a>來，為受懃苦。耳常欲聞婬女之聲，鼻欲聞其<a class="t" id="t0737a07"></a>香，舌欲得其味，身欲更其細滑，是以長久趨<a class="t" id="t0737a08"></a>走往來受苦。是故，不當為女色、聲、香、味、細滑<a class="t" id="t0737a09"></a>所染惑也，當覺知是。</p>
<p><a class="t-linehead" id="t-linehead0737a09"></a>「又復，諸比丘！凡人為法，<a class="t" id="t0737a10"></a>受塵自污，迷惑憂愁，沒而無際，吾見其不得<a class="t" id="t0737a11"></a>無上吉祥之道。如婬女欲見男子色，是以好<a class="t" id="t0737a12"></a>色之女，為染、為醉、為貪、為污、為惑、為著、為住、<a class="t" id="t0737a13"></a>為受，為士色故，長久趨走往來受苦。耳常<a class="t" id="t0737a14"></a>欲聞男子之聲，鼻欲聞其香，舌欲得其味，身<a class="t" id="t0737a15"></a>欲更其細滑，是以長久趨走往來受苦。是故，<a class="t" id="t0737a16"></a>不當為士色、聲、香、味、細滑所染惑也，當覺知<a class="t" id="t0737a17"></a>是。」</p>
<p><a class="t-linehead" id="t-linehead0737a17"></a>佛說是已，皆歡喜受行。</p>
<a class="t" id="t0737a18"></a>
<p class="endsutta"><span class="t-juanname">佛說法受塵經</span></p>
</article>
<aside id="metaarea">
<p>This is Tashō vol. 17 sūtra no. 792. The text is from <a href="http://tripitaka.cbeta.org/T17n0792" target="_blank">CBETA</a>.</p>
</aside>
</section>
</div></body></html>
