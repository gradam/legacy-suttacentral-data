<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t449">
<article>
<div class="mirror hgroup">
<h1 class="mirror-row">
<span class="mirror-left">T No. 449</span><span class="mirror-left">藥師如來本願經</span>
</h1>
</div>
<a class="t" id="t0401a01"></a><a class="t" id="t0401a02"></a>
<p class="suttainfo"><span class="juannum">No. 449 [Nos. 450, 451; 灌頂經卷第十二]</span></p>
<a class="t" id="t0401a03"></a>
<div class="xu">
<a class="t" id="t0401a04"></a><a class="t" id="t0401a05"></a>
<p><a class="t-linehead" id="t-linehead0401a05"></a>藥師如來本願經者，致福消災之要法也；曼<a class="t" id="t0401a06"></a>殊以慈悲之力請說尊號，如來以利物之心<a class="t" id="t0401a07"></a>盛陳功業；十二大願彰因行之弘遠，七寶莊<a class="t" id="t0401a08"></a>嚴顯果德之純淨；憶念稱名則眾苦咸脫，祈<a class="t" id="t0401a09"></a>請供養則諸願皆滿；至於病士求救應死更<a class="t" id="t0401a10"></a>生，王者攘災轉禍為福；信是消百怪之神<a class="t" id="t0401a11"></a>符，除九橫之妙術矣。</p>
<p><a class="t-linehead" id="t-linehead0401a11"></a>昔宋孝武之世，鹿野寺<a class="t" id="t0401a12"></a>沙門慧簡已曾譯出在世流行，但以梵宋不<a class="t" id="t0401a13"></a>融、文辭雜糅，致令轉讀之輩多生疑惑。矩早<a class="t" id="t0401a14"></a>學梵書恒披葉典，思遇此經驗其紕謬；開皇<a class="t" id="t0401a15"></a>十七年初獲一本，猶恐脫誤未敢即翻，至大<a class="t" id="t0401a16"></a>業十一年復得二本，更相讎比方為揩定，遂<a class="t" id="t0401a17"></a>與三藏法師達磨笈多，并大隋翻經沙門法行<a class="t" id="t0401a18"></a>明則、長順海馭等，於東都洛水南上林園翻<a class="t" id="t0401a19"></a>經舘重譯此本。深鑑前非方懲後失，故一言<a class="t" id="t0401a20"></a>出口必三覆乃書，傳度幽旨差無大過；其年<a class="t" id="t0401a21"></a>十二月八日翻勘方了，仍為一卷。</p>
<p><a class="t-linehead" id="t-linehead0401a21"></a>所願此經<a class="t" id="t0401a22"></a>深義人人共解，彼佛名號處處遍聞，十二夜<a class="t" id="t0401a23"></a>叉念佛恩而護國，七千眷屬承經力以利民，<a class="t" id="t0401a24"></a>帝祚遐永，群生安樂，式貽來世序云爾。</p>
</div>
<a class="t" id="t0401a25"></a>
<div class="w">
<h2>佛說藥師如來本願經</h2>
<a class="t" id="t0401a26"></a>
<p><a class="t-linehead" id="t-linehead0401a26"></a>新翻藥師經，大業十二年十二月八日，沙<a class="t" id="t0401a27"></a>門慧矩等六人，於東都洛水南上林園譯<a class="t" id="t0401a28"></a>出。此本最定，諸讀誦者願莫更疑，得罪<a class="t" id="t0401a29"></a>不輕。</p>
</div>
<a class="t" id="t0401b01"></a><a class="t" id="t0401b02"></a>
<p class="suttainfo"><span class="t-juanname">佛說藥師如來本願經</span><br>
<a class="t" id="t0401b03"></a><a class="t" id="t0401b04"></a> <span class="t-byline">隋天竺三藏達摩笈多譯</span></p>
<a class="t" id="t0401b05"></a>
<p><a class="t-linehead" id="t-linehead0401b05"></a>如是我聞：</p>
<p>一時婆伽婆遊行人間至毘舍<a class="t" id="t0401b06"></a>離國住樂音樹下，與大比丘眾八千人俱、<a class="t" id="t0401b07"></a>菩薩三萬六千、國王、大臣、婆羅門、居士、天龍、<a class="t" id="t0401b08"></a>阿修羅、揵達婆、伽樓茶、緊那羅、摩呼羅伽等，<a class="t" id="t0401b09"></a>大眾圍遶於前說法。</p>
<a class="t" id="t0401b10"></a>
<p><a class="t-linehead" id="t-linehead0401b10"></a>爾時，曼殊室利法王子，承佛威神，即從座<a class="t" id="t0401b11"></a>起，偏露一髆，右膝著地，向婆伽婆合掌曲<a class="t" id="t0401b12"></a>躬白言：「世尊！唯願演說諸佛名號及本<a class="t" id="t0401b13"></a>昔所發殊勝大願，令眾生聞已，業障消除，攝<a class="t" id="t0401b14"></a>受來世正法壞時諸眾生故。」</p>
<a class="t" id="t0401b15"></a>
<p><a class="t-linehead" id="t-linehead0401b15"></a>爾時，婆伽婆讚曼殊室利童子言：「善哉！善<a class="t" id="t0401b16"></a>哉！曼殊室利大慈悲者，起無量悲，勸請我<a class="t" id="t0401b17"></a>說，為欲義利種種業障所纏眾生，饒益安<a class="t" id="t0401b18"></a>樂諸天人故。曼殊室利！當善憶念，聽我所<a class="t" id="t0401b19"></a>說。」</p>
<p><a class="t-linehead" id="t-linehead0401b19"></a>時曼殊室利童子樂聽佛說，白言：「唯然，<a class="t" id="t0401b20"></a>世尊！」</p>
<p><a class="t-linehead" id="t-linehead0401b20"></a>佛告曼殊室利：「東方過此佛土十恒<a class="t" id="t0401b21"></a>河沙等佛土之外，有世界名淨琉璃，彼土<a class="t" id="t0401b22"></a>有佛，名藥師琉璃光如來、應、正遍知、明行足、<a class="t" id="t0401b23"></a>善逝、世間解、無上士、調御丈夫、天人師、佛、世<a class="t" id="t0401b24"></a>尊。</p>
<p><a class="t-linehead" id="t-linehead0401b24"></a>「曼殊室利！彼世尊藥師琉璃光如來本行<a class="t" id="t0401b25"></a>菩薩行時，發十二大願。何者十二？</p>
<a class="t" id="t0401b26"></a>
<p><a class="t-linehead" id="t-linehead0401b26"></a>「第一大願：願我來世於佛菩提得正覺時，<a class="t" id="t0401b27"></a>自身光明熾然，照曜無量無數無邊世界，三<a class="t" id="t0401b28"></a>十二丈夫大相及八十小好以為莊嚴；我<a class="t" id="t0401b29"></a>身既爾，令一切眾生如我無異。</p>
<a class="t" id="t0401c01"></a>
<p><a class="t-linehead" id="t-linehead0401c01"></a>「第二大願：願我來世得菩提時，身如琉璃，<a class="t" id="t0401c02"></a>內外清淨，無復瑕垢，光明曠大，威德熾然，身<a class="t" id="t0401c03"></a>善安住，焰網莊嚴，過於日月，若有眾生，生<a class="t" id="t0401c04"></a>世界之間，或復人中昏暗及夜，莫知方所，<a class="t" id="t0401c05"></a>以我光故，隨意所趣，作諸事業。</p>
<a class="t" id="t0401c06"></a>
<p><a class="t-linehead" id="t-linehead0401c06"></a>「第三大願：願我來世得菩提時，以無邊無<a class="t" id="t0401c07"></a>限智慧方便，令無量眾生界受用無盡，莫<a class="t" id="t0401c08"></a>令一人有所少乏。</p>
<a class="t" id="t0401c09"></a>
<p><a class="t-linehead" id="t-linehead0401c09"></a>「第四大願：願我來世得菩提時，諸有眾生<a class="t" id="t0401c10"></a>行異道者，一切安立菩提道中，行聲聞道、<a class="t" id="t0401c11"></a>行辟支佛道者，皆以大乘而安立之。</p>
<a class="t" id="t0401c12"></a>
<p><a class="t-linehead" id="t-linehead0401c12"></a>「第五大願：願我來世得菩提時，若有眾生<a class="t" id="t0401c13"></a>於我法中修行梵行，此諸眾生無量無邊，<a class="t" id="t0401c14"></a>一切皆得不缺減戒，具三聚戒，無有破戒<a class="t" id="t0401c15"></a>趣惡道者。</p>
<a class="t" id="t0401c16"></a>
<p><a class="t-linehead" id="t-linehead0401c16"></a>「第六大願：願我來世得菩提時，若有眾生，<a class="t" id="t0401c17"></a>其身下劣，諸根不具，醜陋頑愚，聾盲跛躄，身<a class="t" id="t0401c18"></a>攣背傴，白癩癲狂，若復有餘種種身病，聞<a class="t" id="t0401c19"></a>我名已，一切皆得，諸根具足，身分成滿。</p>
<a class="t" id="t0401c20"></a>
<p><a class="t-linehead" id="t-linehead0401c20"></a>「第七大願：願我來世得菩提時，若有眾生，<a class="t" id="t0401c21"></a>諸患逼切，無護無依，無有住處，遠離一切<a class="t" id="t0401c22"></a>資生醫藥，又無親屬，貧窮可愍，此人若得<a class="t" id="t0401c23"></a>聞我名號，眾患悉除，無諸痛惱，乃至究竟<a class="t" id="t0401c24"></a>無上菩提。</p>
<a class="t" id="t0401c25"></a>
<p><a class="t-linehead" id="t-linehead0401c25"></a>「第八大願：願我來世得菩提時，若有女人，<a class="t" id="t0401c26"></a>為婦人百惡所逼惱故，厭離女身，願捨女<a class="t" id="t0401c27"></a>形，聞我名已，轉女人身成丈夫相，乃至究<a class="t" id="t0401c28"></a>竟無上菩提。</p>
<a class="t" id="t0401c29"></a>
<p><a class="t-linehead" id="t-linehead0401c29"></a>「第九大願：願我來世得菩提時，令一切眾<a class="t" id="t0402a01"></a>生解脫魔網，若墮種種異見稠林，悉當安<a class="t" id="t0402a02"></a>立置於正見，次第示以菩薩行門。</p>
<a class="t" id="t0402a03"></a>
<p><a class="t-linehead" id="t-linehead0402a03"></a>「第十大願：願我來世得菩提時，若有眾生，<a class="t" id="t0402a04"></a>種種王法，繫縛、鞭撻、牢獄、應死，無量災難，悲<a class="t" id="t0402a05"></a>憂煎迫，身心受苦，此等眾生，以我福力，皆得<a class="t" id="t0402a06"></a>解脫一切苦惱。</p>
<a class="t" id="t0402a07"></a>
<p><a class="t-linehead" id="t-linehead0402a07"></a>「十一大願：願我來世得菩提時，若有眾生，<a class="t" id="t0402a08"></a>飢火燒身，為求食故，作諸惡業，我於彼所，<a class="t" id="t0402a09"></a>先以最妙色香味食，飽足其身，後以法味，<a class="t" id="t0402a10"></a>畢竟安樂而建立之。</p>
<a class="t" id="t0402a11"></a>
<p><a class="t-linehead" id="t-linehead0402a11"></a>「十二大願：願我來世得菩提時，若有眾<a class="t" id="t0402a12"></a>生，貧無衣服，寒熱蚊虻，日夜逼惱，我當<a class="t" id="t0402a13"></a>施彼，隨用<span class="corr" title="[亦&gt;衣] cf.【麗】">衣</span>服，種種雜色，如其所好，亦以<a class="t" id="t0402a14"></a>一切寶莊嚴具，花鬘、塗香、鼓樂、眾伎，隨諸眾<a class="t" id="t0402a15"></a>生所須之，具皆令滿足。</p>
<a class="t" id="t0402a16"></a>
<p><a class="t-linehead" id="t-linehead0402a16"></a>「此十二大願，是彼世尊藥師琉璃光如來、應、<a class="t" id="t0402a17"></a>正遍知，行菩薩時，本昔所作。</p>
<p><a class="t-linehead" id="t-linehead0402a17"></a>「復次，曼殊室<a class="t" id="t0402a18"></a>利！藥師琉璃光如來所有諸願，及彼佛土功<a class="t" id="t0402a19"></a>德莊嚴，乃至窮劫說不可盡。彼佛國土一<a class="t" id="t0402a20"></a>向清淨，無女人形，離諸欲惡，亦無一切<a class="t" id="t0402a21"></a>惡道苦聲，琉璃為地，城闕、垣墻、門窓、堂閣<a class="t" id="t0402a22"></a>柱樑、斗拱、周匝羅網，皆七寶成，如極樂國，<a class="t" id="t0402a23"></a>淨琉璃界莊嚴如是。</p>
<p><a class="t-linehead" id="t-linehead0402a23"></a>「於其國中有二菩薩<a class="t" id="t0402a24"></a>摩訶薩，一名日光，二名月光，於彼無量<a class="t" id="t0402a25"></a>無數諸菩薩眾，最為上首，持彼世尊藥師<a class="t" id="t0402a26"></a>琉璃光如來正法之藏。</p>
<p><a class="t-linehead" id="t-linehead0402a26"></a>「是故，曼殊室利！信<a class="t" id="t0402a27"></a>心善男子、善女人，應當願生彼佛國土。」</p>
<a class="t" id="t0402a28"></a>
<p><a class="t-linehead" id="t-linehead0402a28"></a>爾時，世尊復告曼殊室利童子言：「曼殊室利！<a class="t" id="t0402a29"></a>或有眾生，不識善惡，多貪無厭，不知布<a class="t" id="t0402b01"></a>施及施果報，愚癡無智，闕於信根，聚財護<a class="t" id="t0402b02"></a>惜，不欲分施。此等眾生，無施心故，見乞<a class="t" id="t0402b03"></a>者來，其心不喜，如割身肉。復有無量慳貪<a class="t" id="t0402b04"></a>眾生，自不受用，亦不欲與父母、妻子，況<a class="t" id="t0402b05"></a>奴婢、作使及餘乞人。此等眾生，人間命終，生<a class="t" id="t0402b06"></a>餓鬼道，或畜生道。由昔人間，曾得聞彼藥師<a class="t" id="t0402b07"></a>琉璃光如來名號故，或在鬼道，或畜生道，如<a class="t" id="t0402b08"></a>來名號暫得現前，即於念時，彼處命終，還<a class="t" id="t0402b09"></a>生人道，得宿命智，怖畏惡趣，不樂欲樂，<a class="t" id="t0402b10"></a>好行慧施，讚歎施者，一切所有，悉能捨施，<a class="t" id="t0402b11"></a>漸以頭目、手足、血肉、身分皆與求者，況餘財<a class="t" id="t0402b12"></a>物。</p>
<a class="t" id="t0402b13"></a>
<p><a class="t-linehead" id="t-linehead0402b13"></a>「復次，曼殊室利！有諸眾生，雖奉如來，受持<a class="t" id="t0402b14"></a>學句，然破戒、破行、破於正見；或受學句，<a class="t" id="t0402b15"></a>護持禁戒，然不求多聞，不解如來所說<a class="t" id="t0402b16"></a>修多羅中甚深之義；或復多聞，而增上慢，自<a class="t" id="t0402b17"></a>是非他，嫌謗正法，為魔伴黨。此等癡人，<a class="t" id="t0402b18"></a>及餘無量百千俱胝那由他眾生，行邪道者，<a class="t" id="t0402b19"></a>當墮地獄。此等眾生，應於地獄流轉無期，<a class="t" id="t0402b20"></a>以得聞彼世尊藥師琉璃光如來名號故，<a class="t" id="t0402b21"></a>於地獄處，彼佛威力，如來名號暫得現前，<a class="t" id="t0402b22"></a>即時捨命，還生人道，正見精進，淳善淨心，<a class="t" id="t0402b23"></a>便能捨家，於如來教中出家學道，漸次修<a class="t" id="t0402b24"></a>行菩薩諸行。</p>
<a class="t" id="t0402b25"></a>
<p><a class="t-linehead" id="t-linehead0402b25"></a>「復次，曼殊室利！或有眾生，以妬忌故，但<a class="t" id="t0402b26"></a>自稱讚，不讚他人。此諸眾生，以自高輕他<a class="t" id="t0402b27"></a>故，於三惡道，無量千歲，受諸苦毒；過無<a class="t" id="t0402b28"></a>量千歲已，於彼命終，生畜生趣，作牛馬<a class="t" id="t0402b29"></a>駝驢，鞭杖捶擊，飢渴逼惱，身負重擔，隨路<a class="t" id="t0402c01"></a>而行；若生人道，常居下賤，為人奴婢，受<a class="t" id="t0402c02"></a>他驅役。若昔人中，聞彼世尊藥師琉璃光如<a class="t" id="t0402c03"></a>來名號者，以此善根，眾苦解脫，諸根猛<a class="t" id="t0402c04"></a>利，聰慧博識，恒求善本，得與良友常相隨<a class="t" id="t0402c05"></a>逐，能斷魔羂，破無明<span class="gaiji">［穀－禾＋卵］<!--gaiji,,1[穀-禾＋卵],2&#x3C89;,3--></span>，竭煩惱河，解脫<a class="t" id="t0402c06"></a>一切生老病死，憂悲苦惱。</p>
<a class="t" id="t0402c07"></a>
<p><a class="t-linehead" id="t-linehead0402c07"></a>「復次，曼殊室利！有諸眾生，好喜乖離，更相<a class="t" id="t0402c08"></a>鬪訟，此等互起惡心眾生，身口及意，恒作<a class="t" id="t0402c09"></a>諸惡，為欲相損，各各常以無益相加，或告<a class="t" id="t0402c10"></a>林神、樹神、山神、塚神種種別神，殺諸畜生，取<a class="t" id="t0402c11"></a>其血肉，祭祀一切夜叉、羅剎食血肉者，書<a class="t" id="t0402c12"></a>怨人字，并作其形，成就種種毒害、呪術、厭<a class="t" id="t0402c13"></a>魅、蠱道、起屍鬼呪，欲斷彼命及壞其身。由<a class="t" id="t0402c14"></a>聞世尊藥師琉璃光如來名號故，此諸惡<a class="t" id="t0402c15"></a>事不能傷損，皆得互起慈心、益心、無嫌恨<a class="t" id="t0402c16"></a>心，各各歡悅，更相攝受。</p>
<a class="t" id="t0402c17"></a>
<p><a class="t-linehead" id="t-linehead0402c17"></a>「復次，曼殊室利！此諸四眾——比丘、比丘尼、優<a class="t" id="t0402c18"></a>婆塞、優婆私——及餘信心善男子、善女人<a class="t" id="t0402c19"></a>等，受八分齋，或復一年，或復三月受持諸<a class="t" id="t0402c20"></a>戒，以此善根，隨所憙樂，隨所願求，若欲<a class="t" id="t0402c21"></a>往生西方極樂世界阿彌陀如來所者，由<a class="t" id="t0402c22"></a>得聞彼世尊藥師琉璃光如來名號故，於<a class="t" id="t0402c23"></a>命終時，有八菩薩乘空而來，示其道徑，即<a class="t" id="t0402c24"></a>於彼界，種種異色波頭摩華中自然化生；若<a class="t" id="t0402c25"></a>復此人欲生天上，即得往生，本昔善根無<a class="t" id="t0402c26"></a>有窮盡，不復更生諸餘惡趣，天上命盡，當<a class="t" id="t0402c27"></a>生人間，為轉輪王，四洲自在安立，無量百<a class="t" id="t0402c28"></a>千俱胝那由他眾生於十善業道，或復生於<a class="t" id="t0402c29"></a>剎利大族、婆羅門大族、居士大家，金銀、粟帛、<a class="t" id="t0403a01"></a>倉庫盈滿，形色具足，自在具足，眷屬具足，<a class="t" id="t0403a02"></a>勇健多力如大力士；若有女人得聞說此<a class="t" id="t0403a03"></a>如來名號至心受持，此人於後永離女<a class="t" id="t0403a04"></a>身。」</p>
<a class="t" id="t0403a05"></a>
<p><a class="t-linehead" id="t-linehead0403a05"></a>爾時，曼殊室利童子白佛言：「世尊！我於後<a class="t" id="t0403a06"></a>時，以彼世尊藥師琉璃光如來名號，於信心<a class="t" id="t0403a07"></a>善男子、善女人所，種種方便流布令聞，乃至<a class="t" id="t0403a08"></a>睡中亦以佛名覺寤其耳。若受持此經讀<a class="t" id="t0403a09"></a>誦宣說，或復為他分別開解，若自書，若令<a class="t" id="t0403a10"></a>人書，若取經卷五色淨綵以盛裹之，灑掃<a class="t" id="t0403a11"></a>淨處以安置之，持種種華、種種香、塗香、華鬘、<a class="t" id="t0403a12"></a>寶幢、幡蓋而用供養，爾時，四大天王，與其眷<a class="t" id="t0403a13"></a>屬，并餘百千俱胝那由他諸天，皆詣其所。<a class="t" id="t0403a14"></a>若此經卷流行之處，若復有人誦持此經，<a class="t" id="t0403a15"></a>以得聞彼世尊藥師琉璃光如來名號，及本<a class="t" id="t0403a16"></a>昔所發殊勝大願故，當知是處無復橫死，<a class="t" id="t0403a17"></a>亦復不為諸鬼所持奪其魂魄，設已奪者，<a class="t" id="t0403a18"></a>還復如故。」</p>
<p><a class="t-linehead" id="t-linehead0403a18"></a>佛言：「如是，如是！曼殊室利！如汝<a class="t" id="t0403a19"></a>所說。曼殊室利！信心善男子、善女人，若欲<a class="t" id="t0403a20"></a>供養彼如來者，此人應作如來形像，七<a class="t" id="t0403a21"></a>日七夜受八分齋食清淨食，於清淨處散<a class="t" id="t0403a22"></a>種種華，燒種種香，以種種繒<span class="corr" title="[婇&gt;綵]">綵</span>，種種幡幢，<a class="t" id="t0403a23"></a>莊嚴其處，澡浴清潔，著新淨衣，應生無<a class="t" id="t0403a24"></a>垢濁心，無怒害心，於一切眾生起利益心，慈<a class="t" id="t0403a25"></a>悲喜捨平等之心，鼓樂歌讚，右遶佛像，應<a class="t" id="t0403a26"></a>念彼如來本昔大願并解釋此經，如所思<a class="t" id="t0403a27"></a>念，如所願求，一切所欲，皆得圓滿——求長<a class="t" id="t0403a28"></a>壽得長壽，求福報得福報，求自在得<a class="t" id="t0403a29"></a>自在，求男女得男女。</p>
<p><a class="t-linehead" id="t-linehead0403a29"></a>「或復有人忽得惡<a class="t" id="t0403b01"></a>夢，或見諸惡相，或怪鳥來集，於其住所百<a class="t" id="t0403b02"></a>怪出現，此人若能以種種眾具，供養恭敬<a class="t" id="t0403b03"></a>彼藥師琉璃光如來者，一切惡夢、惡相、不吉<a class="t" id="t0403b04"></a>祥事皆悉隱沒，或有水怖、火怖、刀怖、毒怖、懸<a class="t" id="t0403b05"></a>嶮之怖，惡象、師子、虎狼、熊羆、毒蛇、惡蝎、蜈蚣、<a class="t" id="t0403b06"></a>蚰蜒如是等怖，憶念供養彼如來者，一切<a class="t" id="t0403b07"></a>怖畏皆得解脫。若他國侵擾、賊盜反亂、如是<a class="t" id="t0403b08"></a>等怖，亦應念彼如來恭敬尊重。</p>
<a class="t" id="t0403b09"></a>
<p><a class="t-linehead" id="t-linehead0403b09"></a>「復次，曼殊室利！若有信心善男子、善女人，<a class="t" id="t0403b10"></a>乃至盡形受三歸依，不事餘天，或持五<a class="t" id="t0403b11"></a>戒，或持十戒，或持菩薩一百四戒，或復出<a class="t" id="t0403b12"></a>家受持比丘二百五十戒，若比丘尼受持<a class="t" id="t0403b13"></a>五百戒，於隨所受中，毀犯禁戒，畏墮惡<a class="t" id="t0403b14"></a>道，若能供養彼世尊藥師琉璃光如來者，<a class="t" id="t0403b15"></a>決定不受三惡道報。或有女人臨當產時，<a class="t" id="t0403b16"></a>受於極苦，若能稱名供養彼世尊藥師琉璃<a class="t" id="t0403b17"></a>光如來者，速得解脫，所生之子身分具足，<a class="t" id="t0403b18"></a>形色端正，見者歡喜，利根聰明，安隱少病，無<a class="t" id="t0403b19"></a>有非人奪其魂魄。」</p>
<a class="t" id="t0403b20"></a>
<p><a class="t-linehead" id="t-linehead0403b20"></a>爾時，世尊告慧命阿難言：「阿難！如我稱揚<a class="t" id="t0403b21"></a>彼世尊藥師琉璃光如來所有功德，汝信受<a class="t" id="t0403b22"></a>耶？汝於如是諸佛如來甚深境界多生疑<a class="t" id="t0403b23"></a>惑。」</p>
<p><a class="t-linehead" id="t-linehead0403b23"></a>時，慧命阿難白佛言：「大德世尊！我於如<a class="t" id="t0403b24"></a>來所說法中，無復疑惑。何以故？一切如來<a class="t" id="t0403b25"></a>身口意行無不清淨。世尊！此日月，有如是<a class="t" id="t0403b26"></a>大神通，有如是大威力，可令墮落，須彌山<a class="t" id="t0403b27"></a>王可得移動，諸佛所言無有差異。大德世<a class="t" id="t0403b28"></a>尊！或有眾生信根不具，聞說如來佛境界<a class="t" id="t0403b29"></a>已，作是思惟：『云何但念彼如來名獲爾<a class="t" id="t0403c01"></a>許功德？』心不信受，生於誹謗，此等長夜無<a class="t" id="t0403c02"></a>義饒益，當墮苦趣。」</p>
<p><a class="t-linehead" id="t-linehead0403c02"></a>佛言：「阿難！若彼如來<a class="t" id="t0403c03"></a>所有名號入其耳中，此人墮惡道者，無有<a class="t" id="t0403c04"></a>是處。阿難！諸佛境界誠為難信，汝今信<a class="t" id="t0403c05"></a>受，應知皆是如來威力，非一切聲聞、辟支佛<a class="t" id="t0403c06"></a>地所能信受，唯除一生補處菩薩摩訶薩。<a class="t" id="t0403c07"></a>阿難！人身難得，於三寶中信敬尊重亦<a class="t" id="t0403c08"></a>難可得，聞彼如來名號倍難於此。阿難！<a class="t" id="t0403c09"></a>彼世尊藥師琉璃光如來無量菩薩行，無量<a class="t" id="t0403c10"></a>諸巧便，無量曠大願，我欲一劫若過一劫<a class="t" id="t0403c11"></a>說彼如來菩薩行願，乃至窮劫，彼世尊藥<a class="t" id="t0403c12"></a>師琉璃光如來本昔所行及殊勝大願，亦不<a class="t" id="t0403c13"></a>究盡。」</p>
<a class="t" id="t0403c14"></a>
<p><a class="t-linehead" id="t-linehead0403c14"></a>爾時，眾中有菩薩摩訶薩名曰救脫，即從<a class="t" id="t0403c15"></a>座起，偏露一<span class="corr" title="[[骨＊專]&gt;髆] cf.【麗】">髆</span>，右膝著地，向婆伽婆合掌<a class="t" id="t0403c16"></a>曲躬白言：「大德世尊！於未來世，當有眾生，<a class="t" id="t0403c17"></a>身嬰重病，長患羸瘦，不食飢渴，喉脣乾燥，死<a class="t" id="t0403c18"></a>相現前，目無所見，父母、親眷、朋友、知識啼泣<a class="t" id="t0403c19"></a>圍遶，其人屍形臥在本處，閻摩使人引其神<a class="t" id="t0403c20"></a>識，置於閻摩法王之前，此人背後有同生<a class="t" id="t0403c21"></a>神，隨其所作，若罪若福一切皆書，盡持授<a class="t" id="t0403c22"></a>與閻摩法王。時閻摩法王推問其人，算計所<a class="t" id="t0403c23"></a>作，隨善隨惡而處分之。若能為此病人歸<a class="t" id="t0403c24"></a>依彼世尊藥師琉璃光如來，如法供養，即得<a class="t" id="t0403c25"></a>還復。此人神識得迴還時，如從夢覺皆自<a class="t" id="t0403c26"></a>憶知，或經七日、或二十一日、或三十五日、或<a class="t" id="t0403c27"></a>四十九日，神識還已，具憶所有善惡業報，<a class="t" id="t0403c28"></a>由自證故，乃至失命不造惡業。是故信<a class="t" id="t0403c29"></a>心善男子、善女人，應當供養藥師如來。」</p>
<a class="t" id="t0404a01"></a>
<p><a class="t-linehead" id="t-linehead0404a01"></a>爾時，慧命阿難問救脫菩薩言：「善男子！應<a class="t" id="t0404a02"></a>云何供養彼世尊藥師琉璃光如來也？」</p>
<p><a class="t-linehead" id="t-linehead0404a02"></a>救脫<a class="t" id="t0404a03"></a>菩薩言：「大德阿難！若有患人欲脫重病，當<a class="t" id="t0404a04"></a>為此人七日七夜受八分齋，當以飲食，及<a class="t" id="t0404a05"></a>種種眾具，隨力所辦，供養比丘僧，晝夜六<a class="t" id="t0404a06"></a>時，禮拜供養彼世尊藥師琉璃光如來，四十<a class="t" id="t0404a07"></a>九遍讀誦此經，然四十九燈，應造七軀彼<a class="t" id="t0404a08"></a>如來像，一一像前各置七燈，一一燈量大如<a class="t" id="t0404a09"></a>車輪，或復乃至四十九日光明不絕，當造<a class="t" id="t0404a10"></a>五色綵幡長四十九尺。</p>
<a class="t" id="t0404a11"></a>
<p><a class="t-linehead" id="t-linehead0404a11"></a>「復次，大德阿難！灌頂剎利王等，若災難起時——<a class="t" id="t0404a12"></a>所謂人民疾疫難、他方侵逼難、自界反逆難、<a class="t" id="t0404a13"></a>星宿變怪難、日月薄蝕難、非時風雨難、過時<a class="t" id="t0404a14"></a>不雨難——爾時，此灌頂剎利王，當於一切眾<a class="t" id="t0404a15"></a>生，起慈愍心，赦諸繫閉，依前所說供養法<a class="t" id="t0404a16"></a>式，供養彼世尊藥師琉璃光如來。時灌頂剎<a class="t" id="t0404a17"></a>利王用此善根，由彼世尊藥師琉璃光如來<a class="t" id="t0404a18"></a>本昔勝願故，其王境界即得安隱，風雨以<a class="t" id="t0404a19"></a>時、禾稼成就、國土豐熟，一切國界所有眾生，<a class="t" id="t0404a20"></a>無病安樂，多生歡喜，於其國界亦無夜叉、<a class="t" id="t0404a21"></a>羅剎、毘舍闍等諸惡鬼神擾亂眾生，所有惡<a class="t" id="t0404a22"></a>相皆即不現，彼灌頂剎利王，壽命色力無病<a class="t" id="t0404a23"></a>自在並得增益。」</p>
<a class="t" id="t0404a24"></a>
<p><a class="t-linehead" id="t-linehead0404a24"></a>爾時，慧命阿難問救脫菩薩言：「善男子！云何<a class="t" id="t0404a25"></a>已盡之命而可更延？」</p>
<p><a class="t-linehead" id="t-linehead0404a25"></a>救脫菩薩言：「阿難！汝<a class="t" id="t0404a26"></a>豈不聞如來所說九橫死耶？是故教以呪<a class="t" id="t0404a27"></a>藥方便；或有眾生，得病非重，然無醫藥及<a class="t" id="t0404a28"></a>看病人，或復醫人療治失所，非時而死，是<a class="t" id="t0404a29"></a>為初橫；第二橫者，王法所殺；第三橫者，遊<a class="t" id="t0404b01"></a>獵、放逸、婬醉無度，為諸非人害其魂魄；第<a class="t" id="t0404b02"></a>四橫者，為火所燒；第五橫者，為水所溺；第<a class="t" id="t0404b03"></a>六橫者，入<span class="corr" title="[獅&gt;師] cf.【麗】">師</span>子、虎豹、諸惡獸中；第七橫者，飢<a class="t" id="t0404b04"></a>渴所困，不得飲食，因此致死；第八橫者，厭<a class="t" id="t0404b05"></a>禱、毒藥、起屍鬼等之所損害；第九橫者，投巖<a class="t" id="t0404b06"></a>取死，是名如來略說大橫有此九種，其餘<a class="t" id="t0404b07"></a>復有無量諸橫。」</p>
<a class="t" id="t0404b08"></a>
<p><a class="t-linehead" id="t-linehead0404b08"></a>爾時，眾中有十二夜叉大將，俱在會坐，所<a class="t" id="t0404b09"></a>謂：</p>
<a class="t" id="t0404b10"></a>
<blockquote class="gatha">
<p>宮毘羅大將、　　跋折羅大將、<a class="t" id="t0404b11"></a><br>
　迷佉羅大將、　　安捺羅大將、<a class="t" id="t0404b12"></a><br>
　安怛羅大將、　　摩涅羅大將、<a class="t" id="t0404b13"></a><br>
　因陀羅大將、　　波異羅大將、<a class="t" id="t0404b14"></a><br>
　摩呼羅大將、　　真達羅大將、<a class="t" id="t0404b15"></a><br>
　招度羅大將、　　鼻羯羅大將，</p>
</blockquote>
<a class="t" id="t0404b16"></a>
<p><a class="t-linehead" id="t-linehead0404b16"></a>此等十二夜叉大將，一一各有七千夜叉以<a class="t" id="t0404b17"></a>為眷屬，皆同一聲白世尊言：「我等今者蒙<a class="t" id="t0404b18"></a>佛威力，得聞世尊藥師琉璃光如來名號<a class="t" id="t0404b19"></a>已，不復更有惡道之怖。我今相與皆同一<a class="t" id="t0404b20"></a>心，乃至壽盡歸依佛、歸依法、歸依僧，皆當<a class="t" id="t0404b21"></a>荷負一切眾生，為作義利，饒益安樂，隨於<a class="t" id="t0404b22"></a>何等村城聚落阿蘭拏處，若流布此經，若復<a class="t" id="t0404b23"></a>持彼世尊藥師琉璃光如來名號親近供養<a class="t" id="t0404b24"></a>者，我等眷屬衛護是人，皆使解脫一切苦<a class="t" id="t0404b25"></a>難，諸有所求，悉令滿足。」</p>
<p><a class="t-linehead" id="t-linehead0404b25"></a>爾時，世尊讚諸夜叉<a class="t" id="t0404b26"></a>大將言：「善哉，善哉！大夜叉將！汝等若念彼<a class="t" id="t0404b27"></a>世尊藥師琉璃光如來恩德者，當念饒益一<a class="t" id="t0404b28"></a>切眾生。」</p>
<a class="t" id="t0404b29"></a>
<p><a class="t-linehead" id="t-linehead0404b29"></a>爾時，慧命阿難白佛言：「世尊！此經何名？云何<a class="t" id="t0404c01"></a>奉持？」</p>
<p><a class="t-linehead" id="t-linehead0404c01"></a>佛言：「阿難！此法門者，名為『藥師琉璃光<a class="t" id="t0404c02"></a>如來本昔所發殊勝大願』，當如是持；名為<a class="t" id="t0404c03"></a>『十二夜叉大將自誓』，當如是持；名為『淨一<a class="t" id="t0404c04"></a>切業障』，當如是持。」</p>
<p><a class="t-linehead" id="t-linehead0404c04"></a>時婆伽婆說是語已，諸<a class="t" id="t0404c05"></a>菩薩摩訶薩、諸大聲聞、國王、大臣、婆羅門、居<a class="t" id="t0404c06"></a>士，及一切大眾阿修羅、揵達婆等，聞佛所說，<a class="t" id="t0404c07"></a>歡喜奉行。</p>
<a class="t" id="t0404c08"></a>
<p class="endsutta"><span class="t-juanname">佛說藥師如來本願經</span></p>
</article>
<aside id="metaarea">
<p>This is Tashō vol. 14 sūtra no. 449. The text is from <a href="http://tripitaka.cbeta.org/T14n0449" target="_blank">CBETA</a>.</p>
</aside>
</section>
</div></body></html>
