<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t8">
<article>
<div class="hgroup mirror"><h1 class="mirror-row"><span class="mirror-left">T8</span>
<span class="mirror-right">佛說大堅固婆羅門緣起經</span></h1></div>　<a class="t" id="t0207c13"></a><a class="t" id="t0207c14"></a><a class="t" id="t0207c15"></a><a class="t" id="t0207c16"></a><a class="t" id="t0207c17"></a><a class="t" id="t0207c18"></a><p class="suttainfo"><span class="t-juanname">佛說大堅固婆羅門緣起經卷上</span><br><a class="t" id="t0207c19"></a><a class="t" id="t0207c20"></a>
<span class="t-byline">西天譯經三藏朝奉大夫試光祿卿<a class="t" id="t0207c21"></a>傳法大師賜紫臣施護等奉　詔譯</span></p>
<a class="t" id="t0207c22"></a>
<p><a class="t-linehead" id="t-linehead0207c22"></a>如是我聞：</p>
<p>一時，世尊在王舍城鷲峯山中，<a class="t" id="t0207c23"></a>與大眾俱。是時，有五髻乾闥婆王子，過於夜<a class="t" id="t0207c24"></a>分，至明旦時，來詣佛所——彼有身光廣大照耀，<a class="t" id="t0207c25"></a>彼鷲峯山都一光聚——到佛所已，頭面禮足，<a class="t" id="t0207c26"></a>退住一面，前白佛言：「世尊！我於一時，在三<a class="t" id="t0207c27"></a>十三天，見帝釋天主、大梵天王并善法天眾<a class="t" id="t0207c28"></a>而共集會有所宣說——我親所聞，我親所受——<a class="t" id="t0207c29"></a>是義云何？唯願世尊！告示於我，令我了知。」</p><a class="t" id="t0208a01"></a>
<p><a class="t-linehead" id="t-linehead0208a01"></a>佛告五髻乾闥婆王子言：「所有汝於三十三<a class="t" id="t0208a02"></a>天帝釋天主、大梵天王并善法天眾共集<a class="t" id="t0208a03"></a>會處有所聽受，我今如應告語於汝，令汝<a class="t" id="t0208a04"></a>了知。」</p><a class="t" id="t0208a05"></a>
<p><a class="t-linehead" id="t-linehead0208a05"></a>時，五髻乾闥婆王子，復白佛言：「世尊！我於<a class="t" id="t0208a06"></a>一時在三十三天帝釋天主、大梵天王并<a class="t" id="t0208a07"></a>善法天眾共集會處。是時，或有天子，以因<a class="t" id="t0208a08"></a>緣故，初生彼天。同時，有餘先生天子，見初<a class="t" id="t0208a09"></a>生者，乃起五種極愛樂事，所謂壽命、色相、名<a class="t" id="t0208a10"></a>稱、吉祥、眷屬等。世尊！彼有一類天子，作如<a class="t" id="t0208a11"></a>是言：『諸天子！汝等且觀，此初生天子，有餘先<a class="t" id="t0208a12"></a>生天子，起於五種極愛樂事，所謂壽命、色相、<a class="t" id="t0208a13"></a>名稱、吉祥、眷屬等。』彼時，又有一類天子，作如<a class="t" id="t0208a14"></a>是言：『諸天子！此初生者是佛世尊聲聞法<a class="t" id="t0208a15"></a>中，修梵行已，身壞命終，感善趣報，而來生<a class="t" id="t0208a16"></a>此三十三天。同時，有諸先生天子，乃起五種<a class="t" id="t0208a17"></a>極愛樂事。』彼時又有一類天子，作如是言：『快<a class="t" id="t0208a18"></a>哉諸天子！有四佛如來、應供、正等正覺，出現<a class="t" id="t0208a19"></a>世間，宣說諸法，利益天人，損減阿脩羅眾，<a class="t" id="t0208a20"></a>增益天眾。』彼時，又有一類天子，作如是言：<a class="t" id="t0208a21"></a>『止！諸天子！非四佛如來、應供、正等正覺，出現<a class="t" id="t0208a22"></a>世間。快哉！諸天子！有三佛如來、應供、正等正<a class="t" id="t0208a23"></a>覺，出現世間，宣說諸法，利益天人，損減阿<a class="t" id="t0208a24"></a>脩羅眾，增益天眾。』彼時，又有一類天子，<a class="t" id="t0208a25"></a>作如是言：『止！諸天子！非三佛如來、應供、正等<a class="t" id="t0208a26"></a>正覺，出現世間。快哉！諸天子！有二佛如來、<a class="t" id="t0208a27"></a>應供、正等正覺，出現世間，宣說諸法，利益<a class="t" id="t0208a28"></a>天人，損減阿修羅眾，增益天眾。』如是等事，<a class="t" id="t0208a29"></a>願佛為說。」</p><a class="t" id="t0208b01"></a>
<p><a class="t-linehead" id="t-linehead0208b01"></a>是時，帝釋天主、大梵天王在佛會中，佛以<a class="t" id="t0208b02"></a>是事告帝釋天主并天眾言：「汝等當知，同<a class="t" id="t0208b03"></a>一時中，無處容受二佛如來、應供、正等正覺，<a class="t" id="t0208b04"></a>出現世間，宣說諸法。」時，帝釋天主并諸天眾，<a class="t" id="t0208b05"></a>聞佛語已，咸生歡喜，心意快然。</p><a class="t" id="t0208b06"></a>
<p><a class="t-linehead" id="t-linehead0208b06"></a>爾時，世尊知彼帝釋天主并諸天眾咸生歡<a class="t" id="t0208b07"></a>喜，即告眾言：「如來、應供、正等正覺出現世間，<a class="t" id="t0208b08"></a>具足八種希有之法。汝等若欲聞者，應當勝<a class="t" id="t0208b09"></a>前發歡喜心起忻樂意。」即時，佛告帝釋天主<a class="t" id="t0208b10"></a>言：「憍尸迦！汝今為此天眾，隨應樂說如來、<a class="t" id="t0208b11"></a>應供、正等正覺八希有法。」</p><a class="t" id="t0208b12"></a>
<p><a class="t-linehead" id="t-linehead0208b12"></a>時，帝釋天主承佛教勅，宣說世尊八希有法：<a class="t" id="t0208b13"></a>「諸天子！隨有如來、應供、正等正覺出現世間，<a class="t" id="t0208b14"></a>決定損減阿脩羅眾，增益天眾，能令多人利<a class="t" id="t0208b15"></a>益安樂。如是利樂，是為希有。</p><a class="t" id="t0208b16"></a>
<p><a class="t-linehead" id="t-linehead0208b16"></a>「復次，諸天子！如來大師出現世間，我不見於<a class="t" id="t0208b17"></a>過去及今現在而有別異，是故如來、應供、正<a class="t" id="t0208b18"></a>等正覺出現世間，宣說法教，利益天人。所謂<a class="t" id="t0208b19"></a>破諸見法、離染污法、順觀法、潔白法、了知<a class="t" id="t0208b20"></a>諸受法、除憍慢法、調伏渴流法、破無明法、<a class="t" id="t0208b21"></a>斷依止法、離貪愛法、寂滅法、涅槃法。如是<a class="t" id="t0208b22"></a>宣說諸法，是為希有。</p><a class="t" id="t0208b23"></a>
<p><a class="t-linehead" id="t-linehead0208b23"></a>「復次，諸天子！如來大師出現世間，我不見於<a class="t" id="t0208b24"></a>過去及今現在而有別異，是故如來、應供、正<a class="t" id="t0208b25"></a>等正覺出現世間，為諸聲聞教示學法，謂所<a class="t" id="t0208b26"></a>應修諸無瞋法。以此緣故，如來、應供、正等正<a class="t" id="t0208b27"></a>覺重重教示：『諸修行者，應於曠野寂靜等<a class="t" id="t0208b28"></a>處修無諍行，若行、若住、若坐、若臥，遠離憒閙，<a class="t" id="t0208b29"></a>及離<span class="corr" title="[誼&gt;諠] cf.【麗】">諠</span>繁，隨自依止、隨自色相、隨自忻樂、<a class="t" id="t0208c01"></a>隨自所愛，勿雜他人，隨自應行。』如是教示，<a class="t" id="t0208c02"></a>是為希有。</p><a class="t" id="t0208c03"></a>
<p><a class="t-linehead" id="t-linehead0208c03"></a>「復次，諸天子！如來大師出現世間，我不見<a class="t" id="t0208c04"></a>於過去及今現在而有別異，是故如來、應供、<a class="t" id="t0208c05"></a>正等正覺出現世間，雖復隨順受諸<span class="corr" title="[飯&gt;飲] cf.【麗】">飲</span>食，如<a class="t" id="t0208c06"></a>來常得食中上味，及得正味，得第一味，得<a class="t" id="t0208c07"></a>不離散味。又復，如來、應供、正等正覺所受飲<a class="t" id="t0208c08"></a>食，遠離憍慢無住無著，常離過失起正智慧，<a class="t" id="t0208c09"></a>常欲出離。復以此法教示一切，是為希有。</p><a class="t" id="t0208c10"></a>
<p><a class="t-linehead" id="t-linehead0208c10"></a>「復次，諸天子！如來大師出現世間，我不見於<a class="t" id="t0208c11"></a>過去及今現在而有別異，是故如來、應供、正<a class="t" id="t0208c12"></a>等正覺出現世間，具足神通，為諸聲聞說神<a class="t" id="t0208c13"></a>通法，教示開導使令修行。如是教示，是為<a class="t" id="t0208c14"></a>希有。</p><a class="t" id="t0208c15"></a>
<p><a class="t-linehead" id="t-linehead0208c15"></a>「復次，諸天子！如來大師出現世間，我不見於<a class="t" id="t0208c16"></a>過去及今現在而有別異，是故如來、應供、正<a class="t" id="t0208c17"></a>等正覺出現世間，離諸疑惑，亦離疑論，於<a class="t" id="t0208c18"></a>善法中得無所畏，如是離疑者，是為希有。</p><a class="t" id="t0208c19"></a>
<p><a class="t-linehead" id="t-linehead0208c19"></a>「復次，諸天子！如來大師出現世間，我不見於<a class="t" id="t0208c20"></a>過去及今現在而有別異，是故如來、應供、正<a class="t" id="t0208c21"></a>等正覺，出現世間，於諸法中如說能行，如<a class="t" id="t0208c22"></a>行能說，復以諸法，教示開導使令修行。如<a class="t" id="t0208c23"></a>是教示，是為希有。</p><a class="t" id="t0208c24"></a>
<p><a class="t-linehead" id="t-linehead0208c24"></a>「復次，諸天子！如來大師出現世間，我不見於<a class="t" id="t0208c25"></a>過去及今現在而有別異，是故如來、應供、正<a class="t" id="t0208c26"></a>等正覺，出現世間，教示涅槃及涅槃道，增<a class="t" id="t0208c27"></a>長充滿無有窮盡。譬如殑伽河水閻牟那河<a class="t" id="t0208c28"></a>水流注大海增長無盡，如來、應供、正等正覺<a class="t" id="t0208c29"></a>亦復如是，教示涅槃及涅槃道，善巧宣說諸<a class="t" id="t0209a01"></a>涅槃法，及善安立，使令修行增長無盡。如<a class="t" id="t0209a02"></a>是教示者，是為希有。</p><a class="t" id="t0209a03"></a>
<p><a class="t-linehead" id="t-linehead0209a03"></a>「諸天子！如來大師出現世間，具足如是八種<a class="t" id="t0209a04"></a>希有之法，是故我不見於過去及今現在而<a class="t" id="t0209a05"></a>有別異。」</p><a class="t" id="t0209a06"></a>
<p><a class="t-linehead" id="t-linehead0209a06"></a>是時，彼天子眾聞是說已，又復勝前，咸生歡<a class="t" id="t0209a07"></a>喜，心意快然，俱白帝釋天主言：「天主！願為<a class="t" id="t0209a08"></a>我等重復宣說彼如來、應供、正等正覺八種希<a class="t" id="t0209a09"></a>有之法。」</p><a class="t" id="t0209a10"></a>
<p><a class="t-linehead" id="t-linehead0209a10"></a>時，帝釋天主為彼天眾，第二宣說如來八希<a class="t" id="t0209a11"></a>有法：</p><a class="t" id="t0209a12"></a>
<p><a class="t-linehead" id="t-linehead0209a12"></a>「復次，諸天子！隨有如來、應供、正等正覺出<a class="t" id="t0209a13"></a>現世間，決定損減阿脩羅眾，增益天眾，能令<a class="t" id="t0209a14"></a>多人利益安樂，如是利樂，是為希有。諸天<a class="t" id="t0209a15"></a>子！是故如來大師出現世間，我不見於過去<a class="t" id="t0209a16"></a>及今現在而有別異，如是如前廣說，乃至如<a class="t" id="t0209a17"></a>來、應供、正等正覺，出現世間，教示涅槃及涅<a class="t" id="t0209a18"></a>槃道，增長充滿無有窮盡。譬如殑伽河水、閻<a class="t" id="t0209a19"></a>牟那河水流注大海增長無盡，如來、應供、正<a class="t" id="t0209a20"></a>等正覺亦復如是，教示涅槃及涅槃道，善巧<a class="t" id="t0209a21"></a>宣說諸涅槃法，及善安立，使令修行增長無<a class="t" id="t0209a22"></a>盡。如是教示，是為希有。諸天子！如來大師<a class="t" id="t0209a23"></a>出現世間，具足如是八希有法。是故我不見<a class="t" id="t0209a24"></a>於過去及今現在而有別異。」如是言已，彼天<a class="t" id="t0209a25"></a>子眾又復勝前，咸生歡喜，心意快然。</p><a class="t" id="t0209a26"></a>
<p><a class="t-linehead" id="t-linehead0209a26"></a>爾時，世尊知天子眾又復勝前生歡喜已，復<a class="t" id="t0209a27"></a>告帝釋天主言：「憍尸迦！汝今重復宣說如來、<a class="t" id="t0209a28"></a>應供、正等正覺八希有法。」</p><a class="t" id="t0209a29"></a>
<p><a class="t-linehead" id="t-linehead0209a29"></a>是時帝釋天主承佛教勅，第三復說八希有<a class="t" id="t0209b01"></a>法：</p><a class="t" id="t0209b02"></a>
<p><a class="t-linehead" id="t-linehead0209b02"></a>「復次，諸天子！隨有如來、應供、正等正覺，出現<a class="t" id="t0209b03"></a>世間，決定損減阿脩羅眾，增益天眾，能令<a class="t" id="t0209b04"></a>多人利益安樂。如是利樂，是為希有。諸天<a class="t" id="t0209b05"></a>子！是故如來大師出現世間，我不見於過去<a class="t" id="t0209b06"></a>及今現在而有別異，如是如前廣說，乃至如<a class="t" id="t0209b07"></a>來、應供、正等正覺，出現世間，教示涅槃及涅<a class="t" id="t0209b08"></a>槃道，增長充滿無有窮盡。譬如殑伽河水、<a class="t" id="t0209b09"></a>閻牟那河水流注大海增長無盡，如來、應供、<a class="t" id="t0209b10"></a>正等正覺亦復如是，教示涅槃及涅槃道，善<a class="t" id="t0209b11"></a>巧宣說諸涅槃法，及善安立，使令修行增長<a class="t" id="t0209b12"></a>無盡。如是教示，是為希有。諸天子！如來大<a class="t" id="t0209b13"></a>師出現世間，具足如是八希有法，是故我不<a class="t" id="t0209b14"></a>見於過去及今現在而有別異。」如是言已。</p><a class="t" id="t0209b15"></a>
<p><a class="t-linehead" id="t-linehead0209b15"></a>時，大梵天王知彼天眾又復勝前，咸生歡喜<a class="t" id="t0209b16"></a>心意快然，即說伽陀曰：</p><a class="t" id="t0209b17"></a><blockquote class="gatha">
<p>「帝釋天主并天眾，　　咸生如是歡喜心，<a class="t" id="t0209b18"></a><br>
歸命稱讚佛如來，　　善說如來希有法。<a class="t" id="t0209b19"></a><br>
昔見天中初生者，　　具足色相及威光，<a class="t" id="t0209b20"></a><br>
由於梵行久已修，　　得生彼天具勝力。」</p>
</blockquote><a class="t" id="t0209b21"></a>
<p><a class="t-linehead" id="t-linehead0209b21"></a>時，三十三天眾聞是伽陀已，又復勝前，咸生<a class="t" id="t0209b22"></a>歡喜，心意快然。</p><a class="t" id="t0209b23"></a>
<p><a class="t-linehead" id="t-linehead0209b23"></a>爾時，大梵天王知彼天眾又復勝前生歡喜<a class="t" id="t0209b24"></a>已，即告眾言：「汝等若欲樂聞，如來、應供、正<a class="t" id="t0209b25"></a>等正覺，具大智慧，於長夜中多所利樂，如<a class="t" id="t0209b26"></a>是事者，應當勝前發歡喜心，起忻樂意。」時，<a class="t" id="t0209b27"></a>彼天眾俱白大梵天王言：「善哉！大梵天王，唯<a class="t" id="t0209b28"></a>願廣說，如來、應供、正等正覺具大智慧，於長<a class="t" id="t0209b29"></a>夜中利樂等事。」</p>
<p><a class="t-linehead" id="t-linehead0209b29"></a>時，大梵天王即為廣說如來<a class="t" id="t0209c01"></a>大智往昔因緣。時，梵王言：「世尊！乃往過去<a class="t" id="t0209c02"></a>世中，有一國王，其名域主。彼時有一婆羅<a class="t" id="t0209c03"></a>門，名曰堅固，居輔相位，為王之師，聰明大<a class="t" id="t0209c04"></a>智，具大才略，善治國事。王有太子，名曰黎<a class="t" id="t0209c05"></a>努，王所愛念，聰明大智，復有大才，善了眾<a class="t" id="t0209c06"></a>事。世尊！彼黎努太子，別有六人剎帝利童<a class="t" id="t0209c07"></a>子，而為伴友，常所共會，聚砂為戲。彼輔相<a class="t" id="t0209c08"></a>堅固婆羅門，亦有一子，名曰護明，深所愛<a class="t" id="t0209c09"></a>念，才智聰利，凡所歷事，無不洞明。世尊！<a class="t" id="t0209c10"></a>而彼輔相參治政事，頗經時歲，其後一時忽<a class="t" id="t0209c11"></a>趣命終。王聞輔相堅固婆羅門已趣命終，愁<a class="t" id="t0209c12"></a>憂懊惱悲軫淚流，撫膝驚惶，癡悶如絕，乃作<a class="t" id="t0209c13"></a>是言：『我此輔相，頗有才智，參治國政，深為<a class="t" id="t0209c14"></a>良佐，復常與我共所娛樂，而忽命終，我深<a class="t" id="t0209c15"></a>苦惱。』時，彼太子聞其父王為輔相堅固婆羅<a class="t" id="t0209c16"></a>門已趣命終，愁憂懊惱悲軫淚流，太子即時<a class="t" id="t0209c17"></a>往詣王所，到已白言：『父王勿須憂愁，勿須<a class="t" id="t0209c18"></a>涕泣，何故自損癡悶如絕？何以故？父王當<a class="t" id="t0209c19"></a>知，堅固婆羅門有一長子，名曰護明，具有<a class="t" id="t0209c20"></a>才智，又復聰利，若繼父位，能曉政事，其父<a class="t" id="t0209c21"></a>所解，此子悉知，今有此人，王何憂惱！王應<a class="t" id="t0209c22"></a>密召，隨事教招，以父所任當授其子。』</p>
<p><a class="t-linehead" id="t-linehead0209c22"></a>「時，王<a class="t" id="t0209c23"></a>聞已，即命使人乃謂之曰：『汝往護明童子所<a class="t" id="t0209c24"></a>傳如是言：「王今召汝，宜速來此。」』使人受命，<a class="t" id="t0209c25"></a>即時往詣護明童子所，既到彼已，具宣王勅：<a class="t" id="t0209c26"></a>『今召於汝，宜速往彼。』時，護明童子聞使人言，<a class="t" id="t0209c27"></a>即時來詣王所。到已伸敬，令一面坐。時，王<a class="t" id="t0209c28"></a>歡喜重復慰諭，作如是言：『我今如實教示於<a class="t" id="t0209c29"></a>汝，汝父喪逝，雖復愁惱，我今令汝繼其父<a class="t" id="t0210a01"></a>位，而為輔相。汝善為我共治國政。』護明童<a class="t" id="t0210a02"></a>子受王教命，即繼父位乃為輔相，共治國政<a class="t" id="t0210a03"></a>如父所作，諸所應事，悉如其父，而無違失。<a class="t" id="t0210a04"></a>爾時，國中婆羅門長者士庶人民，知是事已，<a class="t" id="t0210a05"></a>咸作是言：『快哉！護明童子！汝父昔時名為堅<a class="t" id="t0210a06"></a>固，子今繼位，克廣前業，我等稱汝名大堅<a class="t" id="t0210a07"></a>固。』其本名字為護明者，以火中出因緣立號，<a class="t" id="t0210a08"></a>從今已後稱大堅固。</p>
<p><a class="t-linehead" id="t-linehead0210a08"></a>「世尊！爾時，輔相大堅固<a class="t" id="t0210a09"></a>婆羅門為相未久，即時往詣六人剎帝利童<a class="t" id="t0210a10"></a>子所，到已謂言：『汝諸童子！宜應往彼黎努<a class="t" id="t0210a11"></a>太子所，告於彼言：「太子！若有苦惱，汝我同<a class="t" id="t0210a12"></a>受；若有快樂，汝我同慶；汝有歸趣，我亦有<a class="t" id="t0210a13"></a>歸。今汝父王年登壽考，進止羸劣，世難知<a class="t" id="t0210a14"></a>者所謂壽命，一旦去世我等何歸？汝今當知，<a class="t" id="t0210a15"></a>有諸臣佐，共相評議，王去世後，必當與汝，<a class="t" id="t0210a16"></a>受王灌頂，汝若紹位，當以國土與我分治。」』<a class="t" id="t0210a17"></a>是時，六人童子聞輔相大堅固婆羅門如是言<a class="t" id="t0210a18"></a>已，即時往詣黎努太子所，既到彼已，具如<a class="t" id="t0210a19"></a>上說。時太子言：『諸童子！若我更生之日，或<a class="t" id="t0210a20"></a>有臣佐，立我嗣位與授灌頂，我於爾時不忘<a class="t" id="t0210a21"></a>汝等，所有國土與汝分治，設有樂事與汝共<a class="t" id="t0210a22"></a>受。』後域主王，復經久時忽趣命終。時，諸臣<a class="t" id="t0210a23"></a>佐詣太子所，到已白言：『太子！當知，我等諸臣<a class="t" id="t0210a24"></a>授汝灌頂，汝今時至宜紹王位。』時，黎努太子<a class="t" id="t0210a25"></a>謂臣佐言：『汝等若能立我嗣位，其或堪任，今<a class="t" id="t0210a26"></a>正是時。』時，諸臣佐即為敷置妙師子座，太<a class="t" id="t0210a27"></a>子處于座上，以妙香水灌注其頂，作如是言：<a class="t" id="t0210a28"></a>『天子！汝今時至堪嗣王位，我等諸臣奉王灌<a class="t" id="t0210a29"></a>頂。』王灌頂已，善治國政。</p>
<p><a class="t-linehead" id="t-linehead0210a29"></a>「世尊！時，黎努王受<a class="t" id="t0210b01"></a>灌頂已，未久之間，五欲自娛遊戲自在。於是<a class="t" id="t0210b02"></a>輔相大堅固婆羅門，往詣六人童子所，到已<a class="t" id="t0210b03"></a>告言：『汝等當知，黎努太子已受灌頂，處於<a class="t" id="t0210b04"></a>王位，未久之間，五欲娛樂遊戲自在。王昔<a class="t" id="t0210b05"></a>有言，與汝分治國土。汝等今時宜應往彼黎<a class="t" id="t0210b06"></a>努王所，作如是言：「王昔許我，畫壤分治。汝<a class="t" id="t0210b07"></a>王今時，能不忘不？」』時，六童子聞輔相大堅固<a class="t" id="t0210b08"></a>婆羅門言已，即共往詣黎努王所，具如上說。</p><a class="t" id="t0210b09"></a>
<p><a class="t-linehead" id="t-linehead0210b09"></a>「世尊！時，黎努王告六童子言：『如先所約，我<a class="t" id="t0210b10"></a>記是言，我今當以此之國土等為七分與汝<a class="t" id="t0210b11"></a>六人，各各分治。』如是言已。時六童子俱白<a class="t" id="t0210b12"></a>王言：『若王記其言者，斯為甚善，願王速召<a class="t" id="t0210b13"></a>輔相大堅固婆羅門，令彼如王教勅，申畫疆<a class="t" id="t0210b14"></a>境。彼人聰利智慧明了，堪為準的。』時，黎努<a class="t" id="t0210b15"></a>王乃命使人即謂之言：『汝往輔相大堅固婆<a class="t" id="t0210b16"></a>羅門所，作如是言：「王今召汝，汝今宜應速<a class="t" id="t0210b17"></a>至王所。」』使人受命，即詣輔相大堅固婆羅門<a class="t" id="t0210b18"></a>所，到已如應宣示王言：『汝今宜應速至王所。』</p><a class="t" id="t0210b19"></a>
<p class="endsutta"><span class="t-juanname">佛說大堅固婆羅門緣起經卷上</span></p>　<a class="t" id="t0210b20"></a><a class="t" id="t0210b21"></a>
<p class="suttainfo"><span class="t-juanname">佛說大堅固婆羅門緣起經卷下</span><br><a class="t" id="t0210b22"></a><a class="t" id="t0210b23"></a>
<span class="t-byline">西天譯經三藏朝奉大夫試光祿卿<a class="t" id="t0210b24"></a>傳法大師賜紫臣施護等奉　詔譯</span></p>
<a class="t" id="t0210b25"></a>
<p><a class="t-linehead" id="t-linehead0210b25"></a>「爾時，輔相大堅固婆羅門即時來詣黎努王<a class="t" id="t0210b26"></a>所，到已伸敬退坐一面。時，王歡喜顧囑慰安，<a class="t" id="t0210b27"></a>輔相亦復肅恭對答。王言：『大堅固！汝今為<a class="t" id="t0210b28"></a>我度此國境分為七分，我與六人童子各各<a class="t" id="t0210b29"></a>分理。』是時輔相受王命已，即時度量分此地<a class="t" id="t0210c01"></a>界，正北北隅，其界廣闊。正南南隅，其界狹<a class="t" id="t0210c02"></a>略，猶如車形。中央境土，多人聚處，黎努王<a class="t" id="t0210c03"></a>居。所有迦陵誐國，<span class="gaiji">［木＊奈］<!--gaiji,,1[木＊奈],2&#x3B88;,3--></span>多布囉城；摩濕摩迦<a class="t" id="t0210c04"></a>國，褒<span class="gaiji">［惺－生＋土］<!--gaiji,,1[惺-生＋土],2,3--></span>那城；晚帝那國，摩呬沙摩城；蘇<a class="t" id="t0210c05"></a>尾囉國，勞嚕迦城；彌體羅國；尾提呬城；摩<a class="t" id="t0210c06"></a>伽陀國，瞻波大城；波羅奈國，迦尸大城。如<a class="t" id="t0210c07"></a>是七國，各分界已。時，六人童子於彼彼處，<a class="t" id="t0210c08"></a>受王灌頂，各各為王，統理一處。從是已後，<a class="t" id="t0210c09"></a>乃有七王，所謂黎努王、破冤王、梵授王、勝<a class="t" id="t0210c10"></a>尊王、明愛王、持國王、大持國王，如是七王<a class="t" id="t0210c11"></a>各分統已。後時，六王又復集會，共詣輔相婆<a class="t" id="t0210c12"></a>羅門所，到已謂言：『大堅固！如汝所有，智謀<a class="t" id="t0210c13"></a>才略，助佐黎努大王，我等六王願汝同彼，<a class="t" id="t0210c14"></a>亦相贊助。』輔相婆羅門聞是言已，同佐七王，<a class="t" id="t0210c15"></a>諸所有事悉共參議。</p><a class="t" id="t0210c16"></a>
<p><a class="t-linehead" id="t-linehead0210c16"></a>「爾時，輔相婆羅門其後又復教授七千婆羅<a class="t" id="t0210c17"></a>門，誦彼經典，教授七千婆羅門，讀彼經典。<a class="t" id="t0210c18"></a>時，諸長者婆羅門士庶人民，咸知咸見輔相<a class="t" id="t0210c19"></a>婆羅門如是才智，互相議言：『此大堅固是<a class="t" id="t0210c20"></a>為真實大婆羅門，復能與諸婆羅門眾，教授<a class="t" id="t0210c21"></a>讀誦圍陀典章。』</p><a class="t" id="t0210c22"></a>
<p><a class="t-linehead" id="t-linehead0210c22"></a>「是時，輔相婆羅門聞眾議已，作是念言：『此諸<a class="t" id="t0210c23"></a>婆羅門長者士庶人民，處處相聚參議，於我<a class="t" id="t0210c24"></a>假以稱揚，謂我才智，又復目我而為真實<a class="t" id="t0210c25"></a>大婆羅門，此非我宜，我且自觀，實非真實<a class="t" id="t0210c26"></a>大婆羅門，我今不復與諸婆羅門教授讀誦<a class="t" id="t0210c27"></a>圍陀典章，正使廣知，誠非我善，況復世間<a class="t" id="t0210c28"></a>我身色相而不久住？我昔曾聞，先德耆舊大<a class="t" id="t0210c29"></a>婆羅門智者所說，婆羅門法中，於夏四月，<a class="t" id="t0211a01"></a>寂止一處，修悲禪觀，彼觀若成，大梵天王<a class="t" id="t0211a02"></a>當來現身，施所求願，若如是事，是我所樂，<a class="t" id="t0211a03"></a>我應如說修此禪觀。』如是言念已。時，輔相婆<a class="t" id="t0211a04"></a>羅門將欲於夏四月中寂止一處修悲禪觀，<a class="t" id="t0211a05"></a>即詣黎努王所，到已白言：『大王！我今樂欲，<a class="t" id="t0211a06"></a>夏四月中寂止一處修悲禪觀，願王聽許。』時，<a class="t" id="t0211a07"></a>黎努王言：『大堅固！隨汝所欲，今正是時。』</p><a class="t" id="t0211a08"></a>
<p><a class="t-linehead" id="t-linehead0211a08"></a>「爾時，輔相婆羅門得王許已，詣寂靜處，諦心<a class="t" id="t0211a09"></a>專注，於夏四月中修悲禪觀。過夏四月已，<a class="t" id="t0211a10"></a>當苾芻布薩白月十五日，即於彼處，依婆羅<a class="t" id="t0211a11"></a>門法，以新瞿摩夷，先塗其地，然作四方火<a class="t" id="t0211a12"></a>壇，其壇中心復作火爐。時，輔相婆羅門沐浴<a class="t" id="t0211a13"></a>其身，著新淨衣，從北而上，至壇南界，擲吉<a class="t" id="t0211a14"></a>祥草，徧覆壇地，面北而坐，執宰嚕嚩，施作<a class="t" id="t0211a15"></a>火事，以祀梵天。爾時，輔相婆羅門作法未久，<a class="t" id="t0211a16"></a>忽於北方有大光相。輔相婆羅門見是光已，<a class="t" id="t0211a17"></a>生希有心，身毛喜竪，轉復肅恭，諦心而住。<a class="t" id="t0211a18"></a>其光熾盛，昔所未見。爾時，大梵天王現光未<a class="t" id="t0211a19"></a>久，從北而來虛空中住。其輔相婆羅門一心<a class="t" id="t0211a20"></a>歡喜，仰觀虛空，乃見大梵天王處<span class="corr" title="[干&gt;于] cf.【麗】">于</span>空中，<a class="t" id="t0211a21"></a>即時◎合掌頂禮說伽陀曰：</p><a class="t" id="t0211a22"></a><blockquote class="gatha">
<p>「『威神色相光明具，　　是何聖者現空中？<a class="t" id="t0211a23"></a><br>
　我今雖見不能知，　　惟願如實為我說。』</p>
</blockquote><a class="t" id="t0211a24"></a>
<p><a class="t-linehead" id="t-linehead0211a24"></a>「爾時大梵天王即說伽陀，答輔相婆羅門曰：</p><a class="t" id="t0211a25"></a><blockquote class="gatha">
<p>「『彼諸淨行者悉知，　　我於梵界而常住，<a class="t" id="t0211a26"></a><br>
　又復諸天知我名，　　汝婆羅門應自審。』</p>
</blockquote><a class="t" id="t0211a27"></a>
<p><a class="t-linehead" id="t-linehead0211a27"></a>「輔相婆羅門復說伽陀曰：</p><a class="t" id="t0211a28"></a><blockquote class="gatha">
<p>「『所須淨水及座位，　　蘇蜜乳粥味中勝，<a class="t" id="t0211a29"></a><br>
　最初奉獻我專心，　　惟願梵王哀納受。』</p>
</blockquote><a class="t" id="t0211b01"></a>
<p><a class="t-linehead" id="t-linehead0211b01"></a>「大梵天王復說伽陀曰：</p><a class="t" id="t0211b02"></a><blockquote class="gatha">
<p>「『所須淨水及座位，　　蘇蜜乳粥味中勝，<a class="t" id="t0211b03"></a><br>
　汝婆羅門最初獻，　　我今如應為汝受。』</p>
</blockquote><a class="t" id="t0211b04"></a>
<p><a class="t-linehead" id="t-linehead0211b04"></a>「輔相婆羅門說伽陀曰：</p><a class="t" id="t0211b05"></a><blockquote class="gatha">
<p>「『五欲諸境名此界，　　得生梵世名他界，<a class="t" id="t0211b06"></a><br>
　我忻是義發問端，　　惟願梵王聽許我。』</p>
</blockquote><a class="t" id="t0211b07"></a>
<p><a class="t-linehead" id="t-linehead0211b07"></a>「大梵天王說伽陀曰：</p><a class="t" id="t0211b08"></a><blockquote class="gatha">
<p>「『此界他界二義中，　　隨汝所樂恣汝問，<a class="t" id="t0211b09"></a><br>
　我今聽許悉無疑，　　汝問云何當速說。』</p>
</blockquote><a class="t" id="t0211b10"></a>
<p><a class="t-linehead" id="t-linehead0211b10"></a>「爾時，輔相婆羅門即作是念：『我於今時，欲解<a class="t" id="t0211b11"></a>疑惑，先以何義，問彼梵王？為問此界義由<a class="t" id="t0211b12"></a>何發起邪？為問他界義由何得生邪？』輔<a class="t" id="t0211b13"></a>相婆羅門又復審思：『此界義者，謂由五欲發<a class="t" id="t0211b14"></a>起，此不應問。我今當以生他界義問彼梵<a class="t" id="t0211b15"></a>王。』作是念已，即問大梵天王言：『勇猛清淨者，<a class="t" id="t0211b16"></a>大梵天王！我今問汝，願解疑惑。大梵人中，<a class="t" id="t0211b17"></a>若欲求生寂靜梵天界者，當修何行，而能得<a class="t" id="t0211b18"></a>生？』</p><a class="t" id="t0211b19"></a>
<p><a class="t-linehead" id="t-linehead0211b19"></a>「爾時，大梵天王即說伽陀，答輔相婆羅門曰：</p><a class="t" id="t0211b20"></a><blockquote class="gatha">
<p>「『修無我者即淨行，　　心住一境悲解脫，<a class="t" id="t0211b21"></a><br>
　離諸欲染煩惱除，　　此等得生於梵界。』</p>
</blockquote><a class="t" id="t0211b22"></a>
<p><a class="t-linehead" id="t-linehead0211b22"></a>「時，輔相婆羅門白大梵天王言：『如大梵所說<a class="t" id="t0211b23"></a>伽陀中言，修無我者是即淨行，我於此義已<a class="t" id="t0211b24"></a>能解了，謂一類人起正信心，修出家法，剃<a class="t" id="t0211b25"></a>除鬚髮，被袈裟衣，捨諸富樂。若少若多，智<a class="t" id="t0211b26"></a>能隨轉。若高族中、若下族中，其心平等離諸<a class="t" id="t0211b27"></a>取著。但持三衣一鉢，餘無所有。於諸學中，<a class="t" id="t0211b28"></a>教授學法，身、語、意業具足清淨，淨命自資，<a class="t" id="t0211b29"></a>離諸過失。如是名為◎修無我者。</p><a class="t" id="t0211c01"></a>
<p><a class="t-linehead" id="t-linehead0211c01"></a>「『又如大梵所說，心住一境，我聞其言，亦解<a class="t" id="t0211c02"></a>是義。謂有一類修定行者，內心清淨，住一境<a class="t" id="t0211c03"></a>性，無尋、無伺，定生喜樂，證二禪定，具足所<a class="t" id="t0211c04"></a>行，此即名為心住一境。</p><a class="t" id="t0211c05"></a>
<p><a class="t-linehead" id="t-linehead0211c05"></a>「『又如大梵所說，悲解脫者，我聞其言，亦解<a class="t" id="t0211c06"></a>是義。謂有一類修悲行者，以悲俱時所生<a class="t" id="t0211c07"></a>之心，先於東方，遍運悲心，其心廣大，具足<a class="t" id="t0211c08"></a>所行，平等無二，亦無限量，無冤無惱。如是<a class="t" id="t0211c09"></a>東方行已，南西北方，四維上下，一切世界，<a class="t" id="t0211c10"></a>廣運悲心，具足所行，亦復如是，此即名為<a class="t" id="t0211c11"></a>悲解脫者。</p><a class="t" id="t0211c12"></a>
<p><a class="t-linehead" id="t-linehead0211c12"></a>「『又如大梵說言，離諸欲染，煩惱除者，我聞<a class="t" id="t0211c13"></a>其言，不解是義。大梵，何等為煩惱？云何人<a class="t" id="t0211c14"></a>中能令煩惱而得清淨？諸煩惱海充滿流注，<a class="t" id="t0211c15"></a>是中云何令修行者得生寂靜彼梵天界？』</p><a class="t" id="t0211c16"></a>
<p><a class="t-linehead" id="t-linehead0211c16"></a>「爾時大梵天王即說伽陀，答輔相婆羅門曰：</p><a class="t" id="t0211c17"></a><blockquote class="gatha">
<p>「『貪瞋癡慢疑忿覆，　　惱害誑妄并慳嫉，<a class="t" id="t0211c18"></a><br>
　起此染法及謗他，　　是等名為諸煩惱。<a class="t" id="t0211c19"></a><br>
　遠離如是諸煩惱，　　即於人中得清淨，<a class="t" id="t0211c20"></a><br>
　諸煩惱海塞其源，　　得生寂靜梵天界。』</p>
</blockquote><a class="t" id="t0211c21"></a>
<p><a class="t-linehead" id="t-linehead0211c21"></a>「時，輔相婆羅門白大梵天王言：『如大梵所說，<a class="t" id="t0211c22"></a>諸煩惱法，我聞其言，了解是義。我若在家，<a class="t" id="t0211c23"></a>一向纏縛。我若出家，一向離過，當修清淨<a class="t" id="t0211c24"></a>正白梵行。何以故？有生皆滅，人命短促，若<a class="t" id="t0211c25"></a>不覺知，死墮惡趣。是故我今自知自覺，<a class="t" id="t0211c26"></a>宜善修作，行正梵行，不復世間造諸惡業。<a class="t" id="t0211c27"></a>大梵！我今捨家，而求出家，惟願大梵知我心<a class="t" id="t0211c28"></a>意。』大梵天王言：『如汝所欲，今正是時。』</p><a class="t" id="t0211c29"></a>
<p><a class="t-linehead" id="t-linehead0211c29"></a>「爾時空中所現大梵天王作是言已，隱而不<a class="t" id="t0212a01"></a>現。」</p><a class="t" id="t0212a02"></a>
<p><a class="t-linehead" id="t-linehead0212a02"></a>復次，會中，五髻乾闥婆王子前白佛言：「世尊！<a class="t" id="t0212a03"></a>我於今日，聞此梵王於世尊前說因緣事，我<a class="t" id="t0212a04"></a>忽思念，彼時輔相大堅固婆羅門者，豈非即<a class="t" id="t0212a05"></a>是佛世尊邪？」</p>
<p><a class="t-linehead" id="t-linehead0212a05"></a>佛告五髻乾闥婆王子言：「如是，<a class="t" id="t0212a06"></a>如是。彼時輔相大堅固婆羅門者，即我身是。<a class="t" id="t0212a07"></a>我念往昔，彼輔相大堅固婆羅門出家等事，<a class="t" id="t0212a08"></a>汝曾聞不？」</p>
<p><a class="t-linehead" id="t-linehead0212a08"></a>五髻答言：「不也，世尊！我昔未聞。」</p><a class="t" id="t0212a09"></a>
<p><a class="t-linehead" id="t-linehead0212a09"></a>佛言：「五髻！我今次第，為汝宣說。五髻！彼時，<a class="t" id="t0212a10"></a>輔相大堅固婆羅門作火事已，往詣黎努王<a class="t" id="t0212a11"></a>所。到已跪拜，恭向王前，說伽陀曰：</p><a class="t" id="t0212a12"></a><blockquote class="gatha">
<p>「『我有意願今啟白，　　黎努大王國界主，<a class="t" id="t0212a13"></a><br>
　我捨相位求出家，　　願王自理國政事。』</p>
</blockquote><a class="t" id="t0212a14"></a>
<p><a class="t-linehead" id="t-linehead0212a14"></a>「爾時黎努大王即說伽陀，答輔相曰：</p><a class="t" id="t0212a15"></a><blockquote class="gatha">
<p>「『汝若闕少所須用，　　一切欲者我當與，<a class="t" id="t0212a16"></a><br>
　若人嬈汝今速言，　　我以王法為治罰。<a class="t" id="t0212a17"></a><br>
　汝如我父我如子，　　汝我相助豈相離？<a class="t" id="t0212a18"></a><br>
　汝雖為相亦我師，　　何故于今發是語？』</p>
</blockquote><a class="t" id="t0212a19"></a>
<p><a class="t-linehead" id="t-linehead0212a19"></a>「輔相婆羅門說伽陀曰：</p><a class="t" id="t0212a20"></a><blockquote class="gatha">
<p>「『我諸所用無闕乏，　　亦非他人相嬈惱，<a class="t" id="t0212a21"></a><br>
　但為我聞真實言，　　發出家心無改轉。』</p>
</blockquote><a class="t" id="t0212a22"></a>
<p><a class="t-linehead" id="t-linehead0212a22"></a>「黎努大王說伽陀曰：</p><a class="t" id="t0212a23"></a><blockquote class="gatha">
<p>「『非人所說何真實，　　何故信聽如是言？<a class="t" id="t0212a24"></a><br>
　勿將斯語以為真，　　棄輔相位求出家。』</p>
</blockquote><a class="t" id="t0212a25"></a>
<p><a class="t-linehead" id="t-linehead0212a25"></a>「輔相婆羅門說伽陀曰：</p><a class="t" id="t0212a26"></a><blockquote class="gatha">
<p>「『天子我先作火事，　　勇發清淨專注心，<a class="t" id="t0212a27"></a><br>
　依法布壇火祀天，　　以吉祥草而作用。<a class="t" id="t0212a28"></a><br>
　大梵天王大仙聖，　　應我所求即現身，<a class="t" id="t0212a29"></a><br>
　我聞彼說真實言，　　是故堅發出家意。』</p>
</blockquote><a class="t" id="t0212b01"></a>
<p><a class="t-linehead" id="t-linehead0212b01"></a>「黎努大王說伽陀曰：</p><a class="t" id="t0212b02"></a><blockquote class="gatha">
<p>「『如汝輔相善所說，　　我今悉能生信解，<a class="t" id="t0212b03"></a><br>
　汝既得聞先聖言，　　此出家心何能轉。<a class="t" id="t0212b04"></a><br>
　汝心猶如虛空淨，　　復如淨妙瑠璃寶，<a class="t" id="t0212b05"></a><br>
　如汝所修我亦隨，　　我因汝故得開悟。』</p>
</blockquote><a class="t" id="t0212b06"></a>
<p><a class="t-linehead" id="t-linehead0212b06"></a>「時，黎努王說伽陀已，又作是言：『大堅固！汝心<a class="t" id="t0212b07"></a>清淨，樂修善行，隨汝所欲，汝有歸趣，我亦<a class="t" id="t0212b08"></a>有歸。』</p><a class="t" id="t0212b09"></a>
<p><a class="t-linehead" id="t-linehead0212b09"></a>「時，輔相婆羅門復說伽陀，前白王曰：</p><a class="t" id="t0212b10"></a><blockquote class="gatha">
<p>「『汝王當捨諸欲境，　　若執著者即愚夫，<a class="t" id="t0212b11"></a><br>
　應發堅固離著心，　　三摩呬多忍力具。<a class="t" id="t0212b12"></a><br>
　此所悟者清淨乘，　　此清淨道真常住，<a class="t" id="t0212b13"></a><br>
　此所宣說正法門，　　由此得生梵天界。』</p>
</blockquote><a class="t" id="t0212b14"></a>
<p><a class="t-linehead" id="t-linehead0212b14"></a>「五髻！彼分理諸國者六王，聞輔相婆羅門捨<a class="t" id="t0212b15"></a>輔相位樂求出家，即集六王，共在一處。時，<a class="t" id="t0212b16"></a>輔相婆羅門乃自往詣彼六王所，到已跪拜，<a class="t" id="t0212b17"></a>白諸王言：『諸王！當知，我今欲捨彼輔相位，<a class="t" id="t0212b18"></a>惟願諸王，各各別求助國政者，設有授學，<a class="t" id="t0212b19"></a>別依師範。我今樂欲出家修道。何以故？我<a class="t" id="t0212b20"></a>於大梵天王所，聞真實言，謂煩惱法，應當<a class="t" id="t0212b21"></a>捨離。從是已後，不樂在家一向纏縛。我若<a class="t" id="t0212b22"></a>出家一向離過，當修清淨正白梵行。何以故？<a class="t" id="t0212b23"></a>有生皆滅，人命短促，若不覺知，死墮惡趣。<a class="t" id="t0212b24"></a>是故我今自知自覺，宜善修作行正梵行，不<a class="t" id="t0212b25"></a>復世間造諸惡業。』時彼六王咸共議言：『此輔<a class="t" id="t0212b26"></a>相婆羅門何故棄捨富貴而求出家？婆羅門<a class="t" id="t0212b27"></a>中亦有愛樂於富貴者，我等應當以富貴事，<a class="t" id="t0212b28"></a>勸請彼人令勿出家。』爾時，六王共參議已，咸<a class="t" id="t0212b29"></a>謂輔相婆羅門言：『我等六王以富貴事一切<a class="t" id="t0212c01"></a>所欲，勸請於汝，然今我等，所有富貴，皆是<a class="t" id="t0212c02"></a>依法而得。』言已即出廣多財寶，諸富樂具，<a class="t" id="t0212c03"></a>授與輔相婆羅門。時，輔相婆羅門白六王言：<a class="t" id="t0212c04"></a>『大王！今此財寶諸富樂具，我悉自有，一切<a class="t" id="t0212c05"></a>豐足，然我所有，亦依法得。我自所有，尚悉<a class="t" id="t0212c06"></a>棄捨，況復于今受諸王賜？我今決定志求出<a class="t" id="t0212c07"></a>家。何以故？我於大梵天王所，聞真實言，謂<a class="t" id="t0212c08"></a>煩惱法，應當捨離，如是乃至如前廣說。』</p>
<p><a class="t-linehead" id="t-linehead0212c08"></a>「五<a class="t" id="t0212c09"></a>髻！時，彼六王復相議言：『婆羅門中亦有愛樂<a class="t" id="t0212c10"></a>姝妙妓女，我等應<span class="corr" title="[答&gt;當] cf.【麗】">當</span>與彼令受。』爾時六王共<a class="t" id="t0212c11"></a>參議已，即以姝妙、妓女，與輔相婆羅門。王<a class="t" id="t0212c12"></a>言：『我此妓女，色相殊麗，肌體充實，容止可<a class="t" id="t0212c13"></a>觀，復多能解，汝宜納受，勿復出家。』時，輔相<a class="t" id="t0212c14"></a>婆羅門白六王言：『大王！我家自有四十妻室，<a class="t" id="t0212c15"></a>色相殊麗，肌體充實，容止可觀，端正齊等。<a class="t" id="t0212c16"></a>雖復自有，尚悉棄捨，況復于今受諸王賜？<a class="t" id="t0212c17"></a>我今決定志求出家。何以故？我於大梵天王<a class="t" id="t0212c18"></a>所聞真實言，謂煩惱法，應當捨離，如是<a class="t" id="t0212c19"></a>乃至如前廣說。』</p>
<p><a class="t-linehead" id="t-linehead0212c19"></a>「五髻！時，彼六王咸謂輔相婆<a class="t" id="t0212c20"></a>羅門言：『汝今堅欲求出家者，且復更俟，過<a class="t" id="t0212c21"></a>七年後，我等諸王子孫及弟，各成立已，我<a class="t" id="t0212c22"></a>等亦當隨汝出家。汝大堅固，若有歸趣，我<a class="t" id="t0212c23"></a>等諸王亦有所歸。』時輔相婆羅門白六王言：<a class="t" id="t0212c24"></a>『若俟七年，極為久遠，我今堅志願速出家。<a class="t" id="t0212c25"></a>何以故？我於大梵天王所，聞真實言，謂煩<a class="t" id="t0212c26"></a>惱法，應當捨離，如是乃至如前廣說。』六王又<a class="t" id="t0212c27"></a>言：『汝大堅固！若不爾者，更俟六年，或復五<a class="t" id="t0212c28"></a>年，乃至一年。』輔相答言：『若俟一年，極為久<a class="t" id="t0212c29"></a>遠，我今堅志願速出家。』六王又言：『若不爾者<a class="t" id="t0213a01"></a>更俟七月。』輔相答言：『若俟七月，極為久遠，<a class="t" id="t0213a02"></a>我今堅志願速出家。』六王又言：『若不爾者，<a class="t" id="t0213a03"></a>或復六月，乃至半月。』輔相答言：『若俟半月，<a class="t" id="t0213a04"></a>極為久遠，我今堅志願速出家。』六王又言：<a class="t" id="t0213a05"></a>『若不爾者，更俟七日。』輔相答言：『大王！若俟<a class="t" id="t0213a06"></a>七日，斯為可爾，我所出家，捨苦從樂，今正<a class="t" id="t0213a07"></a>是時。』</p>
<p><a class="t-linehead" id="t-linehead0213a07"></a>「五髻！爾時，輔相婆羅門往詣七千教誦<a class="t" id="t0213a08"></a>經典婆羅門，及七千教讀經典婆羅門所，到<a class="t" id="t0213a09"></a>已，普告一萬四千諸婆羅門言：『善來！善來！<a class="t" id="t0213a10"></a>諸婆羅門眾。汝等所有圍陀典章，若讀若誦，<a class="t" id="t0213a11"></a>從今已後，各別求師而相教習。我今出家，<a class="t" id="t0213a12"></a>無能教汝。何以故？我於大梵天王所，聞真<a class="t" id="t0213a13"></a>實言，謂煩惱法，應當捨離，從是已後，不樂<a class="t" id="t0213a14"></a>在家一向纏縛。我若出家一向離過，當修清<a class="t" id="t0213a15"></a>淨正白梵行。何以故？有生皆滅，人命短促，<a class="t" id="t0213a16"></a>若不覺知，死墮惡趣。是故我今自知自覺，<a class="t" id="t0213a17"></a>宜善修作行正梵行，不復世間造諸惡業。』時，<a class="t" id="t0213a18"></a>彼一萬四千婆羅門眾，俱白輔相婆羅門言：<a class="t" id="t0213a19"></a>『我師智者，勿宜出家。何以故？夫出家者，少<a class="t" id="t0213a20"></a>其義利、少其威德、少有稱譽，若彼婆羅門<a class="t" id="t0213a21"></a>者，有大義利、有大威德、有大稱譽。』時，輔相<a class="t" id="t0213a22"></a>婆羅門告彼一萬四千婆羅門言：『汝，婆羅門！<a class="t" id="t0213a23"></a>莫作是語！莫作是語！汝等當知，夫出家者，<a class="t" id="t0213a24"></a>有大義利、有大威德、有大稱譽；而婆羅門<a class="t" id="t0213a25"></a>者，少其義利、少其威德，少有稱譽。如汝諸<a class="t" id="t0213a26"></a>婆羅門有所知解，一切皆從師授為緣，是故<a class="t" id="t0213a27"></a>汝等，勿生異見。』時，彼一萬四千婆羅門眾，<a class="t" id="t0213a28"></a>俱白輔相婆羅門言：『如師所說，如是，如是。<a class="t" id="t0213a29"></a>夫出家者，有大義利、有大威德、有大稱譽，<a class="t" id="t0213b01"></a>乃至我等有所知解，一切皆從師授為緣，汝<a class="t" id="t0213b02"></a>師今時若有歸趣，我亦有歸。』時，輔相婆羅門，<a class="t" id="t0213b03"></a>復告一萬四千諸婆羅門言：『我所出家，捨苦<a class="t" id="t0213b04"></a>從樂，今正是時。』</p>
<p><a class="t-linehead" id="t-linehead0213b04"></a>「時輔相婆羅門，還詣自舍<a class="t" id="t0213b05"></a>四十妻所，謂諸妻言：『善來，善來！汝等各各<a class="t" id="t0213b06"></a>當詣彼彼親族中去，或復樂住別婆羅門族。<a class="t" id="t0213b07"></a>我今捨汝，志求出家。何以故？我於大梵天<a class="t" id="t0213b08"></a>王所，聞真實言，謂煩惱法，應當捨離。從是<a class="t" id="t0213b09"></a>已後，不樂在家一向纏縛。我若出家一向離<a class="t" id="t0213b10"></a>過，當修清淨正白梵行。何以故？有生皆滅，<a class="t" id="t0213b11"></a>人命短促，若不覺知，死墮惡趣。是故我今<a class="t" id="t0213b12"></a>自知自覺，宜善修作行正梵行，不復世間造<a class="t" id="t0213b13"></a>諸惡業。』時四十妻俱白輔相婆羅門言：『汝<a class="t" id="t0213b14"></a>大堅固！應為師尊時，汝即是師尊，應為夫主<a class="t" id="t0213b15"></a>時，汝即是夫主，應為善友時，汝即是善友。今<a class="t" id="t0213b16"></a>隨汝所欲，汝有歸趣，我亦有歸。』時，輔相婆<a class="t" id="t0213b17"></a>羅門復謂四十妻言：『我所出家，捨苦從樂，<a class="t" id="t0213b18"></a>今正是時。』</p>
<p><a class="t-linehead" id="t-linehead0213b18"></a>「五髻！爾時，輔相婆羅門，所應告語<a class="t" id="t0213b19"></a>遍告語已，於七日中，正信堅固，歸佛出家，<a class="t" id="t0213b20"></a>鬚髮自落，袈裟著身，成苾芻相，威儀具足。<a class="t" id="t0213b21"></a>輔相婆羅門，既出家已。時，彼七王悉捨國境，<a class="t" id="t0213b22"></a>亦隨出家；所有七千教誦婆羅門，亦隨出家；<a class="t" id="t0213b23"></a>彼四十妻亦隨出家。是時，復有無數百千諸<a class="t" id="t0213b24"></a>人民眾，各各隨喜，悉樂出家。</p>
<p><a class="t-linehead" id="t-linehead0213b24"></a>「五髻！時，輔相<a class="t" id="t0213b25"></a>大堅固婆羅門遠離諸欲，證阿羅漢果。證聖<a class="t" id="t0213b26"></a>果已，復為同梵行者，說諸聲聞種類法門。<a class="t" id="t0213b27"></a>彼聞法已，解了其義，當生梵界。是時，大堅<a class="t" id="t0213b28"></a>固聲聞，復為諸同修梵行者，說諸聲聞種類<a class="t" id="t0213b29"></a>法門。彼聞法已，解了其義，得生欲界四大<a class="t" id="t0213c01"></a>王天。又有一類同梵行者，聞法悟解，生三十<a class="t" id="t0213c02"></a>三天；或有一類同梵行者生夜摩天、或有<a class="t" id="t0213c03"></a>一類生兜率天、或有一類生化樂天、或有<a class="t" id="t0213c04"></a>一類生他化自在天。</p>
<p><a class="t-linehead" id="t-linehead0213c04"></a>「五髻！彼時，會中若男<a class="t" id="t0213c05"></a>若女，及同梵行者，或於大堅固聲聞起過失<a class="t" id="t0213c06"></a>心者，身壞命終，墮地獄中。彼時，會中若男<a class="t" id="t0213c07"></a>若女，及同梵行者，於大堅固聲聞起淨信心<a class="t" id="t0213c08"></a>者，身壞命終，得生天界。</p>
<p><a class="t-linehead" id="t-linehead0213c08"></a>「五髻！彼時，大堅固<a class="t" id="t0213c09"></a>聲聞，周行城邑聚落境界，普為一切若王、若<a class="t" id="t0213c10"></a>臣、若長者、若婆羅門，乃至士庶人民，教化<a class="t" id="t0213c11"></a>利益，令捨邪道。是時，國中王臣長者，諸婆<a class="t" id="t0213c12"></a>羅門，修梵行者，及在家者，乃至一切士庶<a class="t" id="t0213c13"></a>人民，咸作是言：『歸命聖者大堅固，七王輔<a class="t" id="t0213c14"></a>相。快哉！今日得大善利。』」</p>
<p><a class="t-linehead" id="t-linehead0213c14"></a>如是世尊宣說往昔<a class="t" id="t0213c15"></a>因緣事已，五髻乾闥婆王子心生歡喜，遠塵<a class="t" id="t0213c16"></a>離垢，得法眼淨。</p><a class="t" id="t0213c17"></a>
<p><a class="t-linehead" id="t-linehead0213c17"></a>佛說此經已，五髻乾闥婆王子等，一切大眾，<a class="t" id="t0213c18"></a>聞佛所說，皆大歡喜，信受奉行。</p><a class="t" id="t0213c19"></a>
<p class="endsutta"><span class="t-juanname">佛說大堅固婆羅門緣起經卷下</span></p>
</article>
<aside id="metaarea">This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</aside>
</section></div></body></html>
