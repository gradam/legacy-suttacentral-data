<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea31.7">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">31.7</span> <span class="mirror-right">（七）無漏</span>
</h1>
</div>
<p><a class="t-linehead0670a21"></a>聞如是：</p>
<p><a class="t-linehead0670a21"></a>一時，佛在舍衛國祇樹給孤獨園。 <a class="t0670a22"></a>爾時世尊與大比丘眾五百人俱。</p>
<p><a class="t-linehead0670a22"></a>爾時，舍衛 <a class="t0670a23"></a>城中有一優婆塞，而命終還生舍衛城中大 <a class="t0670a24"></a>長者家，最大夫人妊身。爾時，世尊以天眼 <a class="t0670a25"></a>觀，清淨無瑕穢，見此優婆塞生舍衛城中 <a class="t0670a26"></a>最富長者家。即於其日，復有梵志身壞命 <a class="t0670a27"></a>終，生地獄中，爾時世尊亦以天眼觀。復即 <a class="t0670a28"></a>以其日，阿那邠邸長者命終，生善處天上， <a class="t0670a29"></a>是時世尊亦以天眼觀。即其日，有一比丘 <a class="t0670b01"></a>而取滅度，世尊亦以天眼觀見。</p>
<p><a class="t-linehead0670b01"></a>爾時，世尊 <a class="t0670b02"></a>見此四事已，便說斯偈：</p>
<a class="t0670b03"></a>
<blockquote class="gatha">
<p>「若人受胞胎，　　惡行入地獄， <a class="t0670b04"></a><br>
善者生天上，　　無漏入涅槃。 <a class="t0670b05"></a><br>
賢者今受胎，　　梵志入地獄， <a class="t0670b06"></a><br>
須達生天上，　　比丘取滅度。」</p>
</blockquote>
<a class="t0670b07"></a>
<p><a class="t-linehead0670b07"></a>是時，世尊從靜室起，詣普集講堂而就 <a class="t0670b08"></a>坐。爾時，世尊告諸比丘：「今有四事。若人能 <a class="t0670b09"></a>修行者，身壞命終，得生人中。云何為四？所 <a class="t0670b10"></a>謂身、口、意、命清淨無瑕穢者。若命終時得 <a class="t0670b11"></a>生人中。</p>
<p><a class="t-linehead0670b11"></a>「若復，比丘！更有四法，有人習行者， <a class="t0670b12"></a>入地獄中。云何為四？所謂身、口、意、命不清 <a class="t0670b13"></a>淨。是謂，比丘！有此四法。若有人親近者，身 <a class="t0670b14"></a>壞命終，生地獄中。</p>
<p><a class="t-linehead0670b14"></a>「復次，比丘！復有四法，習 <a class="t0670b15"></a>修行者，生善處天上。云何為四？惠施、仁愛、利 <a class="t0670b16"></a>人、等利。是謂，比丘！有人行此法者，身壞命 <a class="t0670b17"></a>終，生善處天上。</p>
<p><a class="t-linehead0670b17"></a>「復次，比丘！更有四法，若有 <a class="t0670b18"></a>人修行者，身壞命終，盡有漏，成無漏心解 <a class="t0670b19"></a>脫、智慧解脫：生死已盡，梵行已立，所作已 <span class="corr" title="[辨&gt;辦]">辦</span> ， <a class="t0670b20"></a>更不復受胎，如實知之。云何為四？有覺 <a class="t0670b21"></a>有觀禪、無覺無觀禪、護念禪、苦樂滅禪，是 <a class="t0670b22"></a> <span class="corr" title="[為&gt;謂] cf.【麗】">謂</span> 比丘有四事法。若有人習行者，盡有漏， <a class="t0670b23"></a>成無漏心解脫、智慧解脫：生死已盡，梵行已 <a class="t0670b24"></a>立，所作已 <span class="corr" title="[辨&gt;辦]">辦</span> ，更不復受胎，如實知之。</p>
<p><a class="t-linehead0670b24"></a>「是故， <a class="t0670b25"></a>諸比丘！若有族姓子、四部之眾，欲生人中 <a class="t0670b26"></a>者，當求方便，行身、口、意、命清淨；若得生天 <a class="t0670b27"></a>上者，亦當求方便，行四恩；若得盡有漏， <a class="t0670b28"></a>成無漏心解脫、智慧解脫，亦當求方便，行 <a class="t0670b29"></a>四禪。如是，諸比丘！當作是學。」</p>
<p><a class="t-linehead0670b29"></a>爾時，諸比丘 <a class="t0670c01"></a>聞佛所說，歡喜奉行。</p>
<a class="t0670c02"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
