<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea42.9">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">42.9</span> <span class="mirror-right">（九）善男子施</span>
</h1>
</div>
<p><a class="t-linehead0755b18"></a>聞如是：</p>
<p><a class="t-linehead0755b18"></a>一時，佛在舍衛國祇樹給孤獨 <a class="t0755b19"></a>園。</p>
<p><a class="t-linehead0755b19"></a>爾時，世尊告諸比丘：「若善男子、善女人，以 <a class="t0755b20"></a>財物惠施，獲八功德。云何為八？一者隨時 <a class="t0755b21"></a>惠施，非為非時；二者鮮潔惠施，非為穢 <a class="t0755b22"></a>濁；三者手自斟酌，不使他人；四者誓願惠 <a class="t0755b23"></a>施，無憍恣心；五者解脫惠施，不望其報； <a class="t0755b24"></a>六者惠施求滅，不求生天；七者施求良 <a class="t0755b25"></a>田，不施荒地；八者然持此功德，惠施眾 <a class="t0755b26"></a>生，不自為己。如是，比丘！善男子、善女人， <a class="t0755b27"></a>以財物惠施，獲八功德。」</p>
<p><a class="t-linehead0755b27"></a>爾時，世尊便說斯 <a class="t0755b28"></a>偈：</p>
<a class="t0755b29"></a>
<blockquote class="gatha">
<p>「智者隨時施，　　無有慳貪心， <a class="t0755c01"></a><br>
所作功德已，　　盡用惠施人。 <a class="t0755c02"></a><br>
此施為最勝，　　諸佛所加歎， <a class="t0755c03"></a><br>
現身受其果，　　逝則受天福。</p>
</blockquote>
<a class="t0755c04"></a>
<p><a class="t-linehead0755c04"></a>「是故，比丘！欲求其果報者，當行此八事。其 <a class="t0755c05"></a>報無量，不可勝計，獲甘露之寶，漸至滅 <a class="t0755c06"></a>度。如是，諸比丘！當作是學。」</p>
<p><a class="t-linehead0755c06"></a>爾時，諸比丘聞 <a class="t0755c07"></a>佛所說，歡喜奉行。</p>
<a class="t0755c08"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
