<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea19.8">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">19.8</span> <span class="mirror-right">（八）須深女</span>
</h1>
</div>
<p><a class="t-linehead0595a18"></a>聞如是：</p>
<p><a class="t-linehead0595a18"></a>一時，佛在舍衛國祇樹給孤獨 <a class="t0595a19"></a>園。</p>
<p><a class="t-linehead0595a19"></a>爾時，梵志女名須深，往至尊者大拘絺羅 <a class="t0595a20"></a>所。到已，頭面禮足，在一面坐。爾時，彼梵志 <a class="t0595a21"></a>女須深白拘絺羅曰：「優蹋藍弗、羅勒迦藍，此 <a class="t0595a22"></a>深法中，竟不受化，各取命終，世尊記此二 <a class="t0595a23"></a>人曰：『一人生不用處，一人生有想無想處。 <a class="t0595a24"></a>此二人盡其壽命，各復命終，一人當為邊 <a class="t0595a25"></a>地國王，傷害人民，不可稱計；一人當為著 <a class="t0595a26"></a>翅惡狸，飛行走獸無得脫者；命終之後各 <a class="t0595a27"></a>生地獄中。』然復世尊不記彼人何時當盡 <a class="t0595a28"></a>苦際，何故世尊不記彼人當盡苦際？」</p>
<p><a class="t-linehead0595a28"></a>爾時， <a class="t0595a29"></a>尊者拘絺羅語須深女人曰：「所以世尊不 <a class="t0595b01"></a>說者，皆由無人問此義故，是故，世尊不 <a class="t0595b02"></a>記彼人何時當盡苦際。」</p>
<p><a class="t-linehead0595b02"></a>須深女人曰：「於是 <a class="t0595b03"></a>如來以取涅槃，是故不得問之；若當在 <a class="t0595b04"></a>世者，往問其義。如今尊者拘絺羅與我說 <a class="t0595b05"></a>之，彼人何時當盡苦際？」</p>
<p><a class="t-linehead0595b05"></a>爾時，尊者拘絺羅 <a class="t0595b06"></a>便說此偈：</p>
<a class="t0595b07"></a>
<blockquote class="gatha">
<p>「種種果不同，　　眾生趣亦然， <a class="t0595b08"></a><br>
自覺覺人者，　　我無此辯說。 <a class="t0595b09"></a><br>
禪智解脫辯，　　憶本天眼通， <a class="t0595b10"></a><br>
能盡苦原本，　　我無此辯說。」</p>
</blockquote>
<a class="t0595b11"></a>
<p><a class="t-linehead0595b11"></a>爾時，須深女人便說此偈：</p>
<a class="t0595b12"></a>
<blockquote class="gatha">
<p>「善逝有此智，　　質直無瑕穢， <a class="t0595b13"></a><br>
勇猛有所伏，　　求於大乘行。」</p>
</blockquote>
<a class="t0595b14"></a>
<p><a class="t-linehead0595b14"></a>是時，尊者拘絺羅復說此偈：</p>
<a class="t0595b15"></a>
<blockquote class="gatha">
<p>「是意甚難得，　　能獲異法要； <a class="t0595b16"></a><br>
難為能辦之，　　向於奇特事。」</p>
</blockquote>
<a class="t0595b17"></a>
<p><a class="t-linehead0595b17"></a>爾時，尊者與彼須深女人具說法要，便發 <a class="t0595b18"></a>喜心。時，彼女人即從坐起，頭面禮足，便退 <a class="t0595b19"></a>而去。</p>
<p><a class="t-linehead0595b19"></a>時，須深女人聞尊者拘絺羅所說，歡喜 <a class="t0595b20"></a>奉行。</p>
<a class="t0595b21"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
