<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea32.10">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">32.10</span> <span class="mirror-right">（一〇）</span>
</h1>
</div>
<p><a class="t-linehead0680c18"></a>聞如是：</p>
<p><a class="t-linehead0680c18"></a>一時，佛在毘舍離獼猴林中， <a class="t0680c19"></a>與大比丘眾五百人俱。</p>
<p><a class="t-linehead0680c19"></a>爾時，師子大將便 <a class="t0680c20"></a>往至世尊所，頭面禮足，在一面坐。爾時，佛 <a class="t0680c21"></a>告師子：「云何，師子！家中恒布施乎？」</p>
<p><a class="t-linehead0680c21"></a>師子白佛 <a class="t0680c22"></a>言：「常於四城門外及都市，隨時布施，不令 <a class="t0680c23"></a>有缺，須食給食，衣裳、香華、車馬、坐具，隨 <a class="t0680c24"></a>彼所須，皆令給與。」</p>
<p><a class="t-linehead0680c24"></a>佛告師子：「善哉！善哉！乃 <a class="t0680c25"></a>能惠施，不懷悋想。施主檀越隨時惠施，有 <a class="t0680c26"></a>五功德。云何為五？於是，檀越施主名聞四 <a class="t0680c27"></a>遠，眾人歎譽：『某甲村落有檀越施主，恒喜 <a class="t0680c28"></a>接納沙門、婆羅門，隨所給與，不令有乏。』 <a class="t0680c29"></a>是謂，師子！檀越施主獲此第一之德。</p>
<p><a class="t-linehead0680c29"></a>「復次，師 <a class="t0681a01"></a>子！檀越施主若至沙門、剎利、婆羅門、長者眾 <a class="t0681a02"></a>中，不懷慚愧，亦無所畏，猶如師子獸王，在 <a class="t0681a03"></a>群鹿中亦無畏難。是謂，師子，檀越施主獲 <a class="t0681a04"></a>此第二之德。</p>
<p><a class="t-linehead0681a04"></a>「復次，師子！檀越施主眾人敬仰， <a class="t0681a05"></a>見者歡悅，如子見父，瞻視無厭。是謂，師子， <a class="t0681a06"></a>檀越施主獲此第三之德。</p>
<p><a class="t-linehead0681a06"></a>「復次，師子！檀越施 <a class="t0681a07"></a>主命終之後，當生二處，或生天上，或生人 <a class="t0681a08"></a>中；在天為天所敬，在人為人尊貴。是謂， <a class="t0681a09"></a>師子，檀越施主獲此第四之德。</p>
<p><a class="t-linehead0681a09"></a>「復次，師子！檀 <a class="t0681a10"></a>越施主智慧遠出眾人上，現身盡漏，不經 <a class="t0681a11"></a>後世。是謂，師子！檀越施主獲此第五之德。夫 <a class="t0681a12"></a>人惠施有五德，恒隨己身。」</p>
<p><a class="t-linehead0681a12"></a>爾時，世尊便說 <a class="t0681a13"></a>斯偈：</p>
<a class="t0681a14"></a>
<blockquote class="gatha">
<p>「心常喜惠施，　　功德具足成， <a class="t0681a15"></a><br>
在眾無疑難，　　亦復無所畏。 <a class="t0681a16"></a><br>
智者當惠施，　　初無變悔心， <a class="t0681a17"></a><br>
在三十三天，　　玉女而圍遶。</p>
</blockquote>
<a class="t0681a18"></a>
<p><a class="t-linehead0681a18"></a>「所以爾者，師子當知，檀越施主生二善處， <a class="t0681a19"></a>現身盡漏，至無為處。」</p>
<p><a class="t-linehead0681a19"></a>爾時，世尊便說此偈：</p>
<a class="t0681a20"></a>
<blockquote class="gatha">
<p>「施為後世糧，　　要至究竟處， <a class="t0681a21"></a><br>
善神常將護，　　亦復致歡喜。</p>
</blockquote>
<a class="t0681a22"></a>
<p><a class="t-linehead0681a22"></a>「所以然者，師子當知，布施之時，恒懷歡悅， <a class="t0681a23"></a>身意牢固，諸善功德皆悉具足，得三昧意，亦 <a class="t0681a24"></a>不錯亂，如實而知之。云何如實而知？苦 <a class="t0681a25"></a>集、苦盡、苦出要如實而知。是故，師子！當求 <a class="t0681a26"></a>方便，隨時惠施，若欲得聲聞道、辟支佛道， <a class="t0681a27"></a>皆悉如意。如是，師子！當作是學。」</p>
<p><a class="t-linehead0681a27"></a>爾時，師子 <a class="t0681a28"></a>聞佛所說，歡喜奉行。</p>
<a class="t0681a29"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
