<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea51.4">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">51.4</span> <span class="mirror-right">（四）</span>
</h1>
</div>
<p><a class="t-linehead0817a16"></a>聞如是：</p>
<p><a class="t-linehead0817a16"></a>一時，佛在舍衛國祇樹給孤獨 <a class="t0817a17"></a>園。</p>
<p><a class="t-linehead0817a17"></a>爾時，世尊告諸比丘：「若比丘、比丘尼心五 <a class="t0817a18"></a>弊而不斷，不除心五結，彼比丘、比丘尼 <a class="t0817a19"></a>日夜於善法減而無增益。云何心五弊 <a class="t0817a20"></a>而不斷？於是，比丘！有狐疑心於如來所， <a class="t0817a21"></a>亦不解脫，亦不入其正法，彼人心不在諷 <a class="t0817a22"></a>誦，是謂斯比丘心弊不斷。</p>
<p><a class="t-linehead0817a22"></a>「復次，比丘！有 <a class="t0817a23"></a>疑心於正法，亦不解脫，亦不入其正法，彼 <a class="t0817a24"></a>人亦不諷誦，是謂斯人心弊不斷。</p>
<p><a class="t-linehead0817a24"></a>「復次， <a class="t0817a25"></a>比丘！有疑心於聖眾，亦不解脫，亦不施意 <a class="t0817a26"></a>向和合眾，亦復不在道品法中，是謂斯比 <a class="t0817a27"></a>丘心弊不斷。</p>
<p><a class="t-linehead0817a27"></a>「復次，比丘！犯於禁戒，不自悔 <a class="t0817a28"></a>過，彼比丘已犯禁戒，不自改悔，亦不施心 <a class="t0817a29"></a>在道品之中，是謂斯比丘心弊不斷。</p>
<p><a class="t-linehead0817a29"></a>「復 <a class="t0817b01"></a>次，比丘！心意不定而修梵行：『我以此梵行 <a class="t0817b02"></a>之德，生於天上，若諸神祇。』然彼比丘以此 <a class="t0817b03"></a>心行修於梵行，心不專在道品之中；心已 <a class="t0817b04"></a>不在道品之中，是謂心弊不斷。如是比 <a class="t0817b05"></a>丘心五弊不斷。</p>
<p><a class="t-linehead0817b05"></a>「云何比丘五結不斷？於 <a class="t0817b06"></a>是，比丘！懈怠不求方便，彼比丘已有懈怠， <a class="t0817b07"></a>不求方便，是謂斯比丘心結不斷。</p>
<p><a class="t-linehead0817b07"></a>「復次，比 <a class="t0817b08"></a>丘！恒喜多妄，貪在眠寐；彼比丘以喜多 <a class="t0817b09"></a>妄，貪在眠寐，是謂斯比丘第二心結不 <a class="t0817b10"></a>斷。</p>
<p><a class="t-linehead0817b10"></a>「復次，比丘！意不定，恒喜多亂；彼比丘心 <a class="t0817b11"></a>已亂不定，是謂比丘第三心結不斷。</p>
<p><a class="t-linehead0817b11"></a>「復次， <a class="t0817b12"></a>比丘！根門不定；彼比丘已根門不定，是謂 <a class="t0817b13"></a>比丘第四心結不斷。</p>
<p><a class="t-linehead0817b13"></a>「復次，比丘！恒喜在市， <a class="t0817b14"></a>不在靜處，是謂比丘第五心結不斷。</p>
<p><a class="t-linehead0817b14"></a>「若 <a class="t0817b15"></a>比丘、比丘尼，有此五心弊、五心結不斷，彼 <a class="t0817b16"></a>比丘、比丘尼晝夜之中善法斷絕，無有增益。 <a class="t0817b17"></a>猶如雞子若八、若十二，不隨時覆蔭，不 <a class="t0817b18"></a>隨 <span class="gaiji">菢 <!--gaiji,菢,1[包*毛],2&#x23B40;,3--></span>，不隨時將護，彼雞雖生此念：『使我 <a class="t0817b19"></a>雞子得全無他。』然此雞子終不安隱。所以 <a class="t0817b20"></a>然者，皆由不隨時將護之所致，後復斷壞 <a class="t0817b21"></a>不成其子。此亦如是，若比丘、比丘尼、五心 <a class="t0817b22"></a>結不斷、五心弊不除，晝夜之中於善法減， <a class="t0817b23"></a>無有增益。</p>
<p><a class="t-linehead0817b23"></a>「若復比丘、比丘尼，五心結斷、五心 <a class="t0817b24"></a>弊除，晝夜之中善法增益，無有損減。猶如 <a class="t0817b25"></a>雞子若八、若十二，隨時將護，隨時育養，隨 <a class="t0817b26"></a>時蔭覆，彼雞雖生斯念：『使我雞子全不 <a class="t0817b27"></a>成就。』然彼雞子自然成就，安隱無為。所以然 <a class="t0817b28"></a>者，隨時長養，令得無為，時諸雞子尋得出 <a class="t0817b29"></a>外。此亦如是，若比丘、比丘尼，五心弊斷、五 <a class="t0817c01"></a>心結除，彼比丘、比丘尼於長夜之中善法 <a class="t0817c02"></a>增益，無有損減。</p>
<p><a class="t-linehead0817c02"></a>「是故，比丘、若比丘尼、當施 <a class="t0817c03"></a>設心無有猶豫狐疑於佛、猶豫狐疑於 <a class="t0817c04"></a>眾。具足於戒律，心意專正，無有錯亂，亦 <a class="t0817c05"></a>不興意希望餘法，亦不僥倖修梵行：『我 <a class="t0817c06"></a>當以此行法作天、人身，神妙尊豪。』</p>
<p><a class="t-linehead0817c06"></a>「若復有 <a class="t0817c07"></a>比丘、比丘尼無有狐疑猶豫於佛、法、聖眾， <a class="t0817c08"></a>亦無犯戒，無所漏失。我今告汝，重囑累 <a class="t0817c09"></a>汝，彼比丘當趣二處：若生天上、若在人中。 <a class="t0817c10"></a>猶如人處極熱之中，兼復飢渴，遇得陰涼 <a class="t0817c11"></a>之處，得冷泉水飲。彼人雖生斯念：『我雖遇 <a class="t0817c12"></a>陰涼冷水飲之，猶不斷飢渴。』但彼人暑 <a class="t0817c13"></a>熱已盡，飢渴已除。此亦如是，若比丘、比丘尼 <a class="t0817c14"></a>無狐疑猶豫於如來所者，彼比丘便趣二 <a class="t0817c15"></a>處：若生天上、若處人中。若比丘、比丘尼，當 <a class="t0817c16"></a>求方便，斷心五弊，除心五結。如是，諸比 <a class="t0817c17"></a>丘！當作是學。」</p>
<p><a class="t-linehead0817c17"></a>爾時，諸比丘聞佛所說，歡喜 <a class="t0817c18"></a>奉行。</p>
<a class="t0817c19"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
