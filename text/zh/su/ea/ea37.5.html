<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea37.5">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">37.5</span> <span class="mirror-right">（五）</span>
</h1>
</div>
<p><a class="t-linehead0712a09"></a>聞如是：</p>
<p><a class="t-linehead0712a09"></a>一時，佛在舍衛國祇樹給孤獨 <a class="t0712a10"></a>園。</p>
<p><a class="t-linehead0712a10"></a>爾時，世尊與無央數之眾而為說法。爾 <a class="t0712a11"></a>時，坐上有一比丘，便生此念：「願如來告我 <a class="t0712a12"></a>有所論說。」爾時，世尊知比丘心中所念，告 <a class="t0712a13"></a>諸比丘：「若有比丘生此念：『如來躬教訓我。』 <a class="t0712a14"></a>彼比丘戒具清淨，無有瑕穢，修行止觀，樂 <a class="t0712a15"></a>閑靜之處。</p>
<p><a class="t-linehead0712a15"></a>「若比丘意欲求衣被、飲食、床 <a class="t0712a16"></a>敷臥具、病瘦醫藥者，亦當戒德成就，在空 <a class="t0712a17"></a>閑處而自修行，與止觀共相應。</p>
<p><a class="t-linehead0712a17"></a>「若復比丘 <a class="t0712a18"></a>欲求知足者，當念戒德具足，在閑靜 <a class="t0712a19"></a>處而自修行，與止觀共相應。</p>
<p><a class="t-linehead0712a19"></a>「若復比丘欲 <a class="t0712a20"></a>求使四部之眾、國王、人民有形之類所見識 <a class="t0712a21"></a>知，彼當念戒德具足。</p>
<p><a class="t-linehead0712a21"></a>「若復比丘意欲求四 <a class="t0712a22"></a>禪，中無悔心，亦不變易，當念戒德成就。</p>
<p><a class="t-linehead0712a22"></a>「若 <a class="t0712a23"></a>復比丘意欲求四神足，彼亦當戒德具足。</p>
<a class="t0712a24"></a>
<p><a class="t-linehead0712a24"></a>「若復比丘意欲求八解脫門而無罣礙，彼 <a class="t0712a25"></a>當念戒德具足。</p>
<p><a class="t-linehead0712a25"></a>「若復比丘意欲求天耳徹 <a class="t0712a26"></a>聽，聞天人聞聲，當念戒德具足。</p>
<p><a class="t-linehead0712a26"></a>「若復比丘 <a class="t0712a27"></a>意欲求知他人心中所念，諸根缺漏，彼亦 <a class="t0712a28"></a>當念戒德具足。</p>
<p><a class="t-linehead0712a28"></a>「若復比丘意欲求知眾生 <a class="t0712a29"></a>心意，有欲心、無欲心，有瞋恚心、無瞋恚 <a class="t0712b01"></a>心，有愚癡心、無愚癡心，如實知之。有愛 <a class="t0712b02"></a>心、無愛心，有受心、無受心，如實知之。有 <a class="t0712b03"></a>亂心、無亂心，有疾心、無疾心，有少心、無 <a class="t0712b04"></a>少心，有量心、無量心，有痛心、無痛心， <a class="t0712b05"></a>有三昧心、無三昧心，有解脫心、無解脫心， <a class="t0712b06"></a>如實知之。欲如是者，當念戒德具足。</p>
<p><a class="t-linehead0712b06"></a>「若 <a class="t0712b07"></a>復比丘意欲得無量神足，分一身作無 <a class="t0712b08"></a>數，復還合為一，踊沒自在，化身乃至梵 <a class="t0712b09"></a>天，彼當念戒德具足。</p>
<p><a class="t-linehead0712b09"></a>「若復比丘意欲求自 <a class="t0712b10"></a>憶宿世無數劫事，或一生、二生，乃至千生、百 <a class="t0712b11"></a>千億生、成劫、敗劫、成敗之劫，不可稱計，我 <a class="t0712b12"></a>曾死此生彼，名某、字某，或從彼終，來生此 <a class="t0712b13"></a>間，自憶如此無數劫事，當念戒德具足而 <a class="t0712b14"></a>無他念。</p>
<p><a class="t-linehead0712b14"></a>「若復比丘意欲求天眼，徹視觀眾 <a class="t0712b15"></a>生類，善趣、惡趣，善色、惡色，若好、若醜，如實知 <a class="t0712b16"></a>之。或復有眾生身、口、意行惡，誹謗賢聖，身 <a class="t0712b17"></a>壞命終，生地獄中。或復有眾生身、口、意行 <a class="t0712b18"></a>善，不誹謗賢聖，心意正見，身壞命終，生善 <a class="t0712b19"></a>處天上。意欲如是者，當念戒德具足。</p>
<p><a class="t-linehead0712b19"></a>「若復 <a class="t0712b20"></a>比丘意欲求盡有漏，成無漏心解脫、智慧 <a class="t0712b21"></a>解脫：生死已盡，梵行已立，所作已辦，更不復 <a class="t0712b22"></a>受胎，如實知之。彼當念戒德具足，內自 <a class="t0712b23"></a>思惟無有亂想，居在閑處。</p>
<p><a class="t-linehead0712b23"></a>「諸比丘！當念戒 <a class="t0712b24"></a>德具足，無他餘念，威儀成就具足，少過常 <a class="t0712b25"></a>恐，何況大者！若有比丘意欲使如來共論 <a class="t0712b26"></a>者，常念戒德具足；已戒德具足，當念聞具 <a class="t0712b27"></a>足；聞已具足，當念施具足；施已具足，當念 <a class="t0712b28"></a>智慧具足，解脫知見，皆悉具足。若比丘戒身、 <a class="t0712b29"></a>定、慧身、解脫身、解脫知見身具足者，便為天、 <a class="t0712c01"></a>龍、鬼神所見供養，可敬、可貴，天、人所奉。是 <a class="t0712c02"></a>故，諸比丘！當念五分法身具足者，是世福 <a class="t0712c03"></a>田，無能過者。如是，諸比丘！當作是學。」</p>
<p><a class="t-linehead0712c03"></a>爾時， <a class="t0712c04"></a>諸比丘聞佛所說，歡喜奉行。</p>
<a class="t0712c05"></a>
<p class="endsection"><span class="t-juanname">增壹阿含經卷第二十九</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
