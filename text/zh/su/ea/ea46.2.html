<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea46.2">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">46.2</span> <span class="mirror-right">（二）聖賢居</span>
</h1>
</div>
<p><a class="t-linehead0775c19"></a>聞如是：</p>
<p><a class="t-linehead0775c19"></a>一時，佛在舍衛國祇樹給孤獨 <a class="t0775c20"></a>園。</p>
<p><a class="t-linehead0775c20"></a>爾時，世尊告諸比丘：「聖所居之處有十 <a class="t0775c21"></a>事，三世諸聖常處其中。云何為十？於是， <a class="t0775c22"></a>比丘！五事已除，成就六事，恒護一事， <a class="t0775c23"></a>將護四部眾，觀諸劣弱，平等親近，正向 <a class="t0775c24"></a>無漏，依倚身行，心善解脫，智慧解脫。</p>
<p><a class="t-linehead0775c24"></a>「云 <a class="t0775c25"></a>何比丘五事已除？於是，比丘五結已斷。如 <a class="t0775c26"></a>是五事已除。</p>
<p><a class="t-linehead0775c26"></a>「云何比丘成就六事？於是，比 <a class="t0775c27"></a>丘承六重之法。如是比丘成就六事。</p>
<p><a class="t-linehead0775c27"></a>「云何 <a class="t0775c28"></a>比丘恒護一事？於是，比丘恒護於心，有漏、 <a class="t0775c29"></a>無漏、有為、無為，至涅槃門。如是比丘恒護 <a class="t0776a01"></a>一事。</p>
<p><a class="t-linehead0776a01"></a>「云何比丘將護四部之眾？於是，比丘 <a class="t0776a02"></a>成就四神足。如是便為將護四部之眾。</p>
<p><a class="t-linehead0776a02"></a>「云 <a class="t0776a03"></a>何比丘觀於劣弱？於是，比丘生死眾行已 <a class="t0776a04"></a>盡。如是比丘，平等親近，於是，比丘三結 <a class="t0776a05"></a>已盡，是謂比丘平等親近。</p>
<p><a class="t-linehead0776a05"></a>「云何比丘正向 <a class="t0776a06"></a>無漏？於是，比丘除去憍慢。如是比丘正向 <a class="t0776a07"></a>無漏。</p>
<p><a class="t-linehead0776a07"></a>「云何比丘依倚身行？於是，比丘無明 <a class="t0776a08"></a>已除。如是比丘依倚身行。</p>
<p><a class="t-linehead0776a08"></a>「云何比丘心善 <a class="t0776a09"></a>得解脫？於是，比丘愛已除盡。如是比丘心 <a class="t0776a10"></a>善得解脫。</p>
<p><a class="t-linehead0776a10"></a>「云何比丘智慧解脫？於是，比丘 <a class="t0776a11"></a>觀苦諦，習、盡、道諦，如實知之。如是比丘智 <a class="t0776a12"></a>慧解脫。</p>
<p><a class="t-linehead0776a12"></a>「是謂，比丘！聖賢十事所居之處。昔日 <a class="t0776a13"></a>賢聖亦居此處，以居方居。是故，比丘！念除 <a class="t0776a14"></a>五事，成就六法，守護一法，將護四部之眾， <a class="t0776a15"></a>觀察劣弱，平等親近，正向無漏，依猗身 <a class="t0776a16"></a>行，心得解脫，智慧解脫。如是，比丘！當作是 <a class="t0776a17"></a>學。」爾時，諸比丘聞佛所說，歡喜奉行。</p>
<a class="t0776a18"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
