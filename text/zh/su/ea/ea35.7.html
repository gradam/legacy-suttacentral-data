<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea35.7">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">35.7</span> <span class="mirror-right">（七）</span>
</h1>
</div>
<p><a class="t-linehead0699c24"></a>聞如是：</p>
<p><a class="t-linehead0699c24"></a>一時，佛在羅閱城迦蘭陀竹園 <a class="t0699c25"></a>所，與大比丘眾五百人俱。</p>
<p><a class="t-linehead0699c25"></a>爾時，世尊告優 <a class="t0699c26"></a>頭槃：「汝今入羅閱城求少溫湯。所以然 <a class="t0699c27"></a>者，如我今日脊患風痛。」</p>
<p><a class="t-linehead0699c27"></a>優頭槃白佛：「如是。 <a class="t0699c28"></a>世尊！」是時，優頭槃受佛教已，到時著衣持 <a class="t0699c29"></a>鉢，入羅閱城求湯。爾時，尊者優頭槃便 <a class="t0700a01"></a>作是念：「世尊有何因緣，使我求湯？如來諸 <a class="t0700a02"></a>結已盡，諸善普會。然如來復作是語：『我今 <a class="t0700a03"></a>患風。』又復世尊不授姓名，當至誰家？」</p>
<p><a class="t-linehead0700a03"></a>是時， <a class="t0700a04"></a>尊者優頭槃以天眼觀羅閱城男子之類， <a class="t0700a05"></a>必應度者。是時，見羅閱城中有長者名 <a class="t0700a06"></a>毘舍羅，先不種善根，無戒、無信、邪見，於佛、 <a class="t0700a07"></a>法、眾與邊見共相應。彼便有此見：無施、無 <a class="t0700a08"></a>與、無有受者，亦復無有善惡果報，無今世、 <a class="t0700a09"></a>後世、無父、無母，世無沙門、婆羅門等成就 <a class="t0700a10"></a>者，於今世、後世自身作證而自遊化。壽命 <a class="t0700a11"></a>極短，餘五日之後當取命終。又事五道大 <a class="t0700a12"></a>神。是時，優頭槃便作是念：「如來必欲度此 <a class="t0700a13"></a>長者。所以然者，此長者命終之後，當生啼 <a class="t0700a14"></a>哭地獄中。」是時，優頭槃便笑，五道大神遙見 <a class="t0700a15"></a>笑，即隱其形而作人像，來至優頭槃所 <a class="t0700a16"></a>而給使令。是時，尊者優頭槃將此使人往 <a class="t0700a17"></a>至長者門外住，默然不語。</p>
<p><a class="t-linehead0700a17"></a>是時，長者遙見 <a class="t0700a18"></a>有道人在門外立，即時便說此偈：</p>
<a class="t0700a19"></a>
<blockquote class="gatha">
<p>「汝今默然住，　　剃頭著袈裟， <a class="t0700a20"></a><br>
為欲求何等，　　因由何故來？」</p>
</blockquote>
<a class="t0700a21"></a>
<p><a class="t-linehead0700a21"></a>爾時，優頭槃復以此偈報曰：</p>
<a class="t0700a22"></a>
<blockquote class="gatha">
<p>「如來無著尊，　　今日患風發， <a class="t0700a23"></a><br>
設有溫湯者，　　如來欲洗浴。」</p>
</blockquote>
<a class="t0700a24"></a>
<p><a class="t-linehead0700a24"></a>是時，長者默然不報。是時，五道大神告毘 <a class="t0700a25"></a>舍羅先曰：「長者可以湯相惠，必當獲福 <a class="t0700a26"></a>無量，當得甘露之報。」</p>
<p><a class="t-linehead0700a26"></a>是時，長者報曰：「我自 <a class="t0700a27"></a>有五道大神，用此沙門為？能加益何等事？」</p>
<a class="t0700a28"></a>
<p><a class="t-linehead0700a28"></a>是時，五道大神便說此偈：</p>
<a class="t0700a29"></a>
<blockquote class="gatha">
<p>「如來當生時，　　天帝來下侍， <a class="t0700b01"></a><br>
更誰出是者，　　能與共儔匹。 <a class="t0700b02"></a><br>
用五道神為，　　不能有所濟， <a class="t0700b03"></a><br>
寧供養釋師，　　便獲大果報。」</p>
</blockquote>
<a class="t0700b04"></a>
<p><a class="t-linehead0700b04"></a>爾時，五道大神復重語長者曰：「汝好自守護 <a class="t0700b05"></a>身、口、意行，汝不知五道大神之威力乎？」是 <a class="t0700b06"></a>時，五道大神即化作大鬼神形，右手執劍 <a class="t0700b07"></a>語長者曰：「今我身者是五道大神，速與此 <a class="t0700b08"></a>沙門湯，勿足稽留。」</p>
<p><a class="t-linehead0700b08"></a>是時，長者便作是念：「甚 <a class="t0700b09"></a>奇！甚特！五道大神乃供養此沙門。」即以香 <a class="t0700b10"></a>湯授與道人，復以石蜜授與沙門。</p>
<p><a class="t-linehead0700b10"></a>是時，五 <a class="t0700b11"></a>道大神自執此香湯，共優頭槃至世尊所， <a class="t0700b12"></a>以此香湯奉上如來。爾時，世尊以此香湯， <a class="t0700b13"></a>沐浴身體，風尋時差，更不增劇。</p>
<p><a class="t-linehead0700b13"></a>是時，長者 <a class="t0700b14"></a>後五日便取命終，生四天王中。是時，尊者優 <a class="t0700b15"></a>頭槃聞長者命終，即往至世尊所，頭面禮 <a class="t0700b16"></a>足，在一面坐。是時，優頭槃白如來言：「此長 <a class="t0700b17"></a>者命終為生何處？」</p>
<p><a class="t-linehead0700b17"></a>世尊告曰：「此長者命終 <a class="t0700b18"></a>生四天王中。」</p>
<p><a class="t-linehead0700b18"></a>優頭槃白佛言：「此長者於彼 <a class="t0700b19"></a>命終當生何處？」</p>
<p><a class="t-linehead0700b19"></a>世尊告曰：「於彼命終當 <a class="t0700b20"></a>生四天王中，三十三天，乃至生他化自在 <a class="t0700b21"></a>天，於彼命終，復來生四天王中。此長者身， <a class="t0700b22"></a>六十劫中不墮惡趣，最後得作人身，剃除 <a class="t0700b23"></a>鬚髮，著三法衣，出家學道，成辟支佛。所以 <a class="t0700b24"></a>然者，湯施之德，其福乃爾。是故，優頭槃！恒念 <a class="t0700b25"></a>浴眾僧，聞說道教。如是，優頭槃！當作是 <a class="t0700b26"></a>學。」</p>
<p><a class="t-linehead0700b26"></a>爾時，尊者優頭槃聞佛所說，歡喜奉行。</p>
<a class="t0700b27"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
