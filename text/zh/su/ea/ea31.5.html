<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea31.5">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">31.5</span> <span class="mirror-right">（五）園觀地</span>
</h1>
</div>
<p><a class="t-linehead0668c12"></a>聞如是：</p>
<p><a class="t-linehead0668c12"></a>一時，佛在舍衛國祇樹給孤獨園。</p>
<a class="t0668c13"></a>
<p><a class="t-linehead0668c13"></a>爾時，世尊告諸比丘：「三十三天有四園觀，諸 <a class="t0668c14"></a>天於中而自娛樂，五樂自娛。云何為四？難 <a class="t0668c15"></a>檀槃那園觀、麁澁園觀、晝夜園觀、雜種園 <a class="t0668c16"></a>觀。然四園之內有四浴池；極冷浴池、香味 <a class="t0668c17"></a>浴池、輕便浴池、清徹浴池。云何為四？一 <a class="t0668c18"></a>者難陀浴池，二名難陀頂浴池，三名蘇摩浴 <a class="t0668c19"></a>池，四名歡悅浴池。</p>
<p><a class="t-linehead0668c19"></a>「比丘當知，四園之內有 <a class="t0668c20"></a>此四浴池，令人身體香潔無有塵垢。何以 <a class="t0668c21"></a>故名為難檀槃那園？若三十三天入難檀槃 <a class="t0668c22"></a>那園已，心性喜悅，不能自勝，於中而自娛 <a class="t0668c23"></a>樂，故名為難檀槃那園。</p>
<p><a class="t-linehead0668c23"></a>「復以何故名為麁 <a class="t0668c24"></a>澁園觀？若三十三天入此園中已，身體極 <a class="t0668c25"></a>麁，猶如冬時以香塗身，身體極麁，此亦如 <a class="t0668c26"></a>是。若三十三天入此園中已，身體極麁不 <a class="t0668c27"></a>與常同，以是之故，名為麁澁園觀。</p>
<p><a class="t-linehead0668c27"></a>「復以 <a class="t0668c28"></a>何故名為晝夜之園？若使三十三天入此 <a class="t0668c29"></a>園中已，爾時諸天顏色各異，作若干種形 <a class="t0669a01"></a>體，猶如婦女著種種衣裳，不與本形同。此 <a class="t0669a02"></a>亦如是，若三十三天入此園中已，作若干 <a class="t0669a03"></a>種色不與本同，以是故名為晝夜之園。</p>
<a class="t0669a04"></a>
<p><a class="t-linehead0669a04"></a>「復以何故名為雜種之園？爾時，最尊之天及 <a class="t0669a05"></a>中天、下天，入此園已，皆同一類，設復最下 <a class="t0669a06"></a>之天大不得入餘三園中，猶如轉輪聖王 <a class="t0669a07"></a>所入之園，餘王不復得入園中浴洗，人民 <a class="t0669a08"></a>之類正可得遙見耳。此亦如是，若最尊神 <a class="t0669a09"></a>天所入園中浴洗，餘小天不復得入，是故 <a class="t0669a10"></a>名為雜種浴池。</p>
<p><a class="t-linehead0669a10"></a>「復以何故名為難陀浴池？ <a class="t0669a11"></a>若三十三天入此池中已，極懷歡悅，是故 <a class="t0669a12"></a>名為難陀浴池。</p>
<p><a class="t-linehead0669a12"></a>「復以何故名為難陀頂浴 <a class="t0669a13"></a>池？若三十三天入此池中已，兩兩捉手摩 <a class="t0669a14"></a>其頂而浴洗，正使天女亦復如是，以是之 <a class="t0669a15"></a>故，名為難陀頂浴池。</p>
<p><a class="t-linehead0669a15"></a>「復以何故名為蘇摩 <a class="t0669a16"></a>浴池？三十三天入此池中已，爾時諸天顏 <a class="t0669a17"></a>貌，盡同人色，無有若干，是故名為蘇摩浴 <a class="t0669a18"></a>池。</p>
<p><a class="t-linehead0669a18"></a>「復以何故名為歡悅浴池？若三十三天 <a class="t0669a19"></a>入此池中已，盡無憍慢上下之想，望意偏 <a class="t0669a20"></a>少，爾時盡同一心而浴洗，故名為歡悅浴池。 <a class="t0669a21"></a>是謂，比丘！有此因緣，便有此之名。</p>
<p><a class="t-linehead0669a21"></a>「今如來 <a class="t0669a22"></a>正法之中亦復如是，有四園之名。云何為 <a class="t0669a23"></a>四？一者慈園，二者悲園，三者喜園，四者護 <a class="t0669a24"></a>園。是謂，比丘！如來正法之中有此四園。</p>
<p><a class="t-linehead0669a24"></a>「復 <a class="t0669a25"></a>以何故名為慈園？比丘當知，由此慈園生 <a class="t0669a26"></a>梵天上，從梵天終，當生豪尊之家，饒財 <a class="t0669a27"></a>多寶，恒有五樂自娛，未曾離目，以是之故， <a class="t0669a28"></a>名為慈園。</p>
<p><a class="t-linehead0669a28"></a>「復以何故名為悲園？比丘當知， <a class="t0669a29"></a>若能親近悲解脫心，生梵光音天。若來生 <a class="t0669b01"></a>人中，生豪族家，無有瞋恚，亦饒財多寶，故 <a class="t0669b02"></a>名為悲園。</p>
<p><a class="t-linehead0669b02"></a>「復以何故名為喜園？若能親近 <a class="t0669b03"></a>喜園者，生光音天。若來生人間，國王家 <a class="t0669b04"></a>生，恒懷歡喜，故名為喜園。</p>
<p><a class="t-linehead0669b04"></a>「復以何故名為 <a class="t0669b05"></a>護園？若有人親近護者，生無想天，壽八萬 <a class="t0669b06"></a>四千劫。若復來生人中，當生中國家，亦 <a class="t0669b07"></a>無瞋恚，恒護一切非法之行，以是故名為 <a class="t0669b08"></a>護園。</p>
<p><a class="t-linehead0669b08"></a>「比丘當知，如來正法之中有此四園， <a class="t0669b09"></a>使諸聲聞得遊戲其中，然如來此四園之中 <a class="t0669b10"></a>有四浴池，使我聲聞於中洗浴而自遊戲， <a class="t0669b11"></a>盡有漏成無漏，無復塵垢。云何為四？一名 <a class="t0669b12"></a>有覺有觀浴池，二名無覺無觀浴池，三名護 <a class="t0669b13"></a>念浴池，四名無苦無樂浴池。</p>
<p><a class="t-linehead0669b13"></a>「以何等故名 <a class="t0669b14"></a>為有覺有觀浴池？若有比丘得初禪已，於 <a class="t0669b15"></a>諸法中恒有覺、觀，思惟諸法，除去結纏，永 <a class="t0669b16"></a>無有餘，以是之故，名為有覺有觀。</p>
<p><a class="t-linehead0669b16"></a>「復以 <a class="t0669b17"></a>何故名為無覺無觀浴池？若有比丘得二 <a class="t0669b18"></a>禪已，滅有覺、有觀，以禪為食，以是故名 <a class="t0669b19"></a>之為無覺無觀。</p>
<p><a class="t-linehead0669b19"></a>「復以何故名為護念浴池？ <a class="t0669b20"></a>若比丘得三禪已，滅有覺、有觀，無覺、無 <a class="t0669b21"></a>觀，恒護念三禪，以是之故，名為護念浴 <a class="t0669b22"></a>池。</p>
<p><a class="t-linehead0669b22"></a>「復以何故名為不苦不樂浴池？若有比 <a class="t0669b23"></a>丘得四禪已，亦不念樂，復非念苦，亦不 <a class="t0669b24"></a>念過去當來之法，但用心於現在法中，以 <a class="t0669b25"></a>是之故，名為不苦不樂浴池。</p>
<p><a class="t-linehead0669b25"></a>「是故，諸比丘！如 <a class="t0669b26"></a>來正法之中有此四浴池，使我聲聞於中 <a class="t0669b27"></a>洗浴，滅二十一結，度生死海，入涅槃城。是 <a class="t0669b28"></a>諸比丘！若欲度此生死海者，當求方便， <a class="t0669b29"></a>滅二十一結，入涅槃城。如是，諸比丘！當作 <a class="t0669c01"></a>是學。」</p>
<p><a class="t-linehead0669c01"></a>爾時，諸比丘聞佛所說，歡喜奉行。</p>
<a class="t0669c02"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
