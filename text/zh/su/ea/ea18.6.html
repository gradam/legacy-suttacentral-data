<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea18.6">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">18.6</span> <span class="mirror-right">（六）</span>
</h1>
</div>
<p><a class="t-linehead0591a08"></a>聞如是：</p>
<p><a class="t-linehead0591a08"></a>一時，佛在舍衛國祇樹給孤獨 <a class="t0591a09"></a>園。</p>
<p><a class="t-linehead0591a09"></a>爾時，尊者難陀著極妙之衣，色曜人目， <a class="t0591a10"></a>著金廁履屣，復抆飾兩目，手執鉢器，欲 <a class="t0591a11"></a>入舍衛城。爾時，眾多比丘遙見尊者難陀 <a class="t0591a12"></a>著極妙之衣，入舍衛城乞食。爾時，眾多比 <a class="t0591a13"></a>丘便往至世尊所，頭面禮足，在於一面坐， <a class="t0591a14"></a>須臾退坐，白世尊曰：「向者，難陀比丘著極 <a class="t0591a15"></a>妙之衣，色曜人目，入舍衛城乞食。」</p>
<p><a class="t-linehead0591a15"></a>爾時，世 <a class="t0591a16"></a>尊告一比丘：「汝速往至難陀比丘所：『如來 <a class="t0591a17"></a>呼卿！』」</p>
<p><a class="t-linehead0591a17"></a>對曰：「如是。世尊！」時，彼比丘受世尊教， <a class="t0591a18"></a>頭面禮足而去。往至難陀比丘所，到已，語 <a class="t0591a19"></a>難陀曰：「世尊呼卿。」</p>
<p><a class="t-linehead0591a19"></a>是時，難陀聞比丘語，即 <a class="t0591a20"></a>來至世尊所，到已，頭面禮足，在一面坐。是 <a class="t0591a21"></a>時，世尊告難陀曰：「汝今何故著此極妙之 <a class="t0591a22"></a>衣，又則著履屣，入舍衛城乞食？」時，尊者難 <a class="t0591a23"></a>陀默然不語。</p>
<p><a class="t-linehead0591a23"></a>世尊復重告曰：「云何，難陀！汝 <a class="t0591a24"></a>豈不以信牢固出家學道乎？」</p>
<p><a class="t-linehead0591a24"></a>難陀對曰：「如 <a class="t0591a25"></a>是。世尊！」</p>
<p><a class="t-linehead0591a25"></a>世尊告曰：「汝今族姓子不應律行， <a class="t0591a26"></a>以信牢固出家學道，何由復著極妙之衣， <a class="t0591a27"></a>摩治形服，欲入舍衛城乞食？與彼白衣 <a class="t0591a28"></a>有何差別？」</p>
<p><a class="t-linehead0591a28"></a>爾時，世尊便說此偈：</p>
<a class="t0591a29"></a>
<blockquote class="gatha">
<p>「何日見難陀，　　能治阿練行； <a class="t0591b01"></a><br>
心樂沙門法，　　頭陀度無極。</p>
</blockquote>
<a class="t0591b02"></a>
<p><a class="t-linehead0591b02"></a>「汝今，難陀！更莫造此如是之行。」</p>
<p><a class="t-linehead0591b02"></a>爾時，尊者難 <a class="t0591b03"></a>陀及四部眾聞佛所說，歡喜奉行。</p>
<a class="t0591b04"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
