<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea49.1">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left">Chapter 49</span> <span class="mirror-right">放牛品第四十九第四分別誦</span></p>
<h1 class="mirror-row">
<span class="mirror-left">49.1</span> <span class="mirror-right">（一）</span>
</h1>
</div>
<a class="t" id="t0794a01"></a> <a class="t" id="t0794a02"></a> <a class="t" id="t0794a03"></a>
<p class="suttainfo"><span class="t-juanname">增壹阿含經卷第四十六</span><br>
<a class="t" id="t0794a04"></a> <a class="t" id="t0794a05"></a> <span class="t-byline">東晉罽賓三藏瞿曇僧伽提婆譯</span></p>
<a class="t" id="t0794a06"></a> <a class="t" id="t0794a07"></a>
<p><a class="t-linehead" id="t-linehead0794a07"></a>聞如是：</p>
<p>一時，佛在舍衛國祇樹給孤獨 <a class="t" id="t0794a08"></a>園。</p>
<p><a class="t-linehead" id="t-linehead0794a08"></a>爾時，世尊告諸比丘：「若放牛兒成就十 <a class="t" id="t0794a09"></a>一法，牛群終不長益，亦復不能將護其牛。 <a class="t" id="t0794a10"></a>云何為十一？於是，放牛人亦不別其色， <a class="t" id="t0794a11"></a>不解其相，應摩刷而不摩刷，不覆護瘡 <a class="t" id="t0794a12"></a>痍，不隨時放烟，不知良田茂草處，不知 <a class="t" id="t0794a13"></a>安隱之處，亦復不知渡牛處所，不知時 <a class="t" id="t0794a14"></a>宜，若 <span class="gaiji">［聲－耳＋牛］ <!--gaiji,,1[聲-耳+牛],2&#x246D7;,3--></span>牛時不留遺餘盡取 <span class="gaiji">［聲－耳＋牛］ <!--gaiji,,1[聲-耳+牛],2&#x246D7;,3--></span>之，是時 <a class="t" id="t0794a15"></a>諸大牛可任用者不隨時將護。是謂，比丘！ <a class="t" id="t0794a16"></a>若牧牛人成就此十一法，終不能長養其 <a class="t" id="t0794a17"></a>牛，將護其身。</p>
<p><a class="t-linehead" id="t-linehead0794a17"></a>「今此眾中比丘亦復如是，終 <a class="t" id="t0794a18"></a>不能有所長益。云何為十一？於是，比丘 <a class="t" id="t0794a19"></a>不別其色，不曉其相，應摩刷而不摩刷， <a class="t" id="t0794a20"></a>不覆護瘡痍，不隨時放煙，不知良田茂 <a class="t" id="t0794a21"></a>草處，不知渡處，亦復不知安隱之處，不 <a class="t" id="t0794a22"></a>知時宜，食不知留遺餘，諸長老比丘亦 <a class="t" id="t0794a23"></a>不敬待。</p>
<p><a class="t-linehead" id="t-linehead0794a23"></a>「云何比丘不知色？於是，比丘有 <a class="t" id="t0794a24"></a>四大及四大所造色，皆悉不知。如是比丘 <a class="t" id="t0794a25"></a>不別其色。</p>
<p><a class="t-linehead" id="t-linehead0794a25"></a>「云何比丘不別其相？於是，比 <a class="t" id="t0794a26"></a>丘不知行愚，亦不知行智，如實而不知。 <a class="t" id="t0794a27"></a>如是比丘不別其相。</p>
<p><a class="t-linehead" id="t-linehead0794a27"></a>「云何比丘應摩刷而 <a class="t" id="t0794a28"></a>不摩刷？於是，比丘若眼見色便起色想， <a class="t" id="t0794a29"></a>有諸亂念，又且不守護眼根，以不善攝 <a class="t" id="t0794b01"></a>念，造眾殃舋，不守護眼根；如是，比丘若 <a class="t" id="t0794b02"></a>耳聞聲，鼻嗅香，舌知味，身知細滑，意 <a class="t" id="t0794b03"></a>知法，起諸亂想，亦不守護意根，不改其 <a class="t" id="t0794b04"></a>行。如是比丘應摩刷而不摩刷。</p>
<p><a class="t-linehead" id="t-linehead0794b04"></a>「云何比丘 <a class="t" id="t0794b05"></a>不覆護瘡？於是，比丘起欲想而不捨離， <a class="t" id="t0794b06"></a>亦不除去其念；若起瞋想、殺害想，起諸 <a class="t" id="t0794b07"></a>惡不善想，終不捨之。如是比丘不覆護瘡。</p>
<a class="t" id="t0794b08"></a>
<p><a class="t-linehead" id="t-linehead0794b08"></a>「云何比丘不隨時起煙？於是，比丘所諷誦 <a class="t" id="t0794b09"></a>法，不隨時向人說。如是比丘不隨時放 <a class="t" id="t0794b10"></a>煙。</p>
<p><a class="t-linehead" id="t-linehead0794b10"></a>「云何比丘不知良田茂草？於是，比丘不 <a class="t" id="t0794b11"></a>知四意止，如實而不知。如是比丘不知良 <a class="t" id="t0794b12"></a>田茂草處。</p>
<p><a class="t-linehead" id="t-linehead0794b12"></a>「云何比丘不知渡處？於是，比丘 <a class="t" id="t0794b13"></a>不別賢聖八品道，如是比丘不知渡處。</p>
<a class="t" id="t0794b14"></a>
<p><a class="t-linehead" id="t-linehead0794b14"></a>「云何比丘不知所愛？於是，比丘於十二部， <a class="t" id="t0794b15"></a>契經、祇夜、授決、偈、因緣、本末、方等、譬喻、 <a class="t" id="t0794b16"></a>生經、說、廣普、未曾有法。如是比丘不知所 <a class="t" id="t0794b17"></a>愛。</p>
<p><a class="t-linehead" id="t-linehead0794b17"></a>「云何比丘不知時宜？於是，比丘便往輕 <a class="t" id="t0794b18"></a>賤家、博戲家。如是比丘不知時宜。</p>
<p><a class="t-linehead" id="t-linehead0794b18"></a>「云何比 <a class="t" id="t0794b19"></a>丘不留遺餘？於是，比丘有信梵志、優婆塞往 <a class="t" id="t0794b20"></a>而請之，然諸比丘貪著飲食不知止足。 <a class="t" id="t0794b21"></a>如是比丘不留遺餘。</p>
<p><a class="t-linehead" id="t-linehead0794b21"></a>「云何比丘不敬長老 <a class="t" id="t0794b22"></a>諸高德比丘？於是，比丘不起恭敬之心向 <a class="t" id="t0794b23"></a>諸有德人，如是比丘多有所犯。是謂比丘 <a class="t" id="t0794b24"></a>不敬長老。若有比丘成就十一法，終不 <a class="t" id="t0794b25"></a>能於此法中多所饒益。</p>
<p><a class="t-linehead" id="t-linehead0794b25"></a>「若復牧牛人成就 <a class="t" id="t0794b26"></a>十一法者，能擁護其牛，終不失時，有所饒 <a class="t" id="t0794b27"></a>益。云何為十一？於是，牧牛人知其色，別其 <a class="t" id="t0794b28"></a>相，應摩刷而摩刷，覆護瘡痍，隨時而起煙， <a class="t" id="t0794b29"></a>知良田茂草處，知渡要處，愛其牛，分別 <a class="t" id="t0794c01"></a>時宜，亦知性行，若 <span class="gaiji">［聲－耳＋牛］ <!--gaiji,,1[聲-耳+牛],2&#x246D7;,3--></span>牛時知留遺餘，亦復 <a class="t" id="t0794c02"></a>知隨時將護可任用者。如是牧牛人將 <a class="t" id="t0794c03"></a>護牛。如是，比丘！若牧牛人成就此十一法，不 <a class="t" id="t0794c04"></a>失時節者，終不可沮壞。</p>
<p><a class="t-linehead" id="t-linehead0794c04"></a>「如是，比丘若成 <a class="t" id="t0794c05"></a>就十一法者，於此現法中多所饒益。云何 <a class="t" id="t0794c06"></a>十一法？於是，比丘知色，知相，知摩刷，知 <a class="t" id="t0794c07"></a>覆護瘡，知起煙，知良田茂草處，知所愛， <a class="t" id="t0794c08"></a>知擇道行，知渡處，知食止足，知敬奉長 <a class="t" id="t0794c09"></a>老比丘，隨時禮拜。</p>
<p><a class="t-linehead" id="t-linehead0794c09"></a>「云何比丘而知色？於是， <a class="t" id="t0794c10"></a>比丘知四大色，亦知四大所造色。是謂比 <a class="t" id="t0794c11"></a>丘知色。</p>
<p><a class="t-linehead" id="t-linehead0794c11"></a>「云何比丘知相？於是，比丘知愚相， <a class="t" id="t0794c12"></a>知智相，如實而知之。如是比丘知相。</p>
<p><a class="t-linehead" id="t-linehead0794c12"></a>「云何 <a class="t" id="t0794c13"></a>比丘知摩刷？於是，比丘若欲想起，念知捨 <a class="t" id="t0794c14"></a>離，亦不殷勤，永無欲想；若恚想、害想，及諸 <a class="t" id="t0794c15"></a>惡不善想起，念知捨離，亦不殷勤，永無恚 <a class="t" id="t0794c16"></a>想。如是比丘為知摩刷。</p>
<p><a class="t-linehead" id="t-linehead0794c16"></a>「云何比丘知覆護 <a class="t" id="t0794c17"></a>瘡？於是，比丘若眼見色不起色想，亦不染 <a class="t" id="t0794c18"></a>著而淨眼根，除去愁憂惡不善法，心不貪 <a class="t" id="t0794c19"></a>樂，於中而護眼根；如是，比丘若耳聞聲，鼻 <a class="t" id="t0794c20"></a>嗅香，舌知味，身知細滑，意知法，不起識 <a class="t" id="t0794c21"></a>想，亦不染著而淨意根。如是比丘知覆 <a class="t" id="t0794c22"></a>護瘡。</p>
<p><a class="t-linehead" id="t-linehead0794c22"></a>「云何比丘知起煙？於是，比丘所從聞 <a class="t" id="t0794c23"></a>法廣與人說。如是比丘為知起煙。</p>
<p><a class="t-linehead" id="t-linehead0794c23"></a>「云何比 <a class="t" id="t0794c24"></a>丘知良田茂草處？於是，比丘賢聖八品道如 <a class="t" id="t0794c25"></a>實知之。是謂比丘知良田茂草處。</p>
<p><a class="t-linehead" id="t-linehead0794c25"></a>「云何比 <a class="t" id="t0794c26"></a>丘知所愛？於是，比丘若聞如來所說法寶， <a class="t" id="t0794c27"></a>心便愛樂。如是比丘為知所愛。</p>
<p><a class="t-linehead" id="t-linehead0794c27"></a>「云何比丘 <a class="t" id="t0794c28"></a>擇道行？於是，比丘於十二部經擇而行之， <a class="t" id="t0794c29"></a>所謂契經、祇夜、授決、偈、因緣、本末、方等、譬 <a class="t" id="t0795a01"></a>喻、生經、說、廣普、未曾有法。如是比丘知擇 <a class="t" id="t0795a02"></a>道行。</p>
<p><a class="t-linehead" id="t-linehead0795a02"></a>「云何比丘知渡處？於是，比丘知四意 <a class="t" id="t0795a03"></a>止。是謂比丘知渡處。</p>
<p><a class="t-linehead" id="t-linehead0795a03"></a>「云何比丘知食止足？ <a class="t" id="t0795a04"></a>於是，比丘有信梵志、優婆塞來請者，不貪飲 <a class="t" id="t0795a05"></a>食，能自止足。如是比丘為知止足。</p>
<p><a class="t-linehead" id="t-linehead0795a05"></a>「云何比 <a class="t" id="t0795a06"></a>丘隨時恭奉長老比丘？於是，比丘恒以身、 <a class="t" id="t0795a07"></a>口、意善行，向諸長老比丘。如是比丘隨時 <a class="t" id="t0795a08"></a>恭奉長老比丘。如是。若成就十一法者，於 <a class="t" id="t0795a09"></a>現法中多所饒益。」</p>
<p><a class="t-linehead" id="t-linehead0795a09"></a>爾時，世尊便說此偈：</p>
<a class="t" id="t0795a10"></a>
<blockquote class="gatha">
<p>「牧牛不放逸，　　其主獲其福， <a class="t" id="t0795a11"></a><br>
六牛六年中，　　展轉六十牛。 <a class="t" id="t0795a12"></a><br>
比丘戒成就，　　於禪得自在， <a class="t" id="t0795a13"></a><br>
六根而寂然，　　六年成六通。</p>
</blockquote>
<a class="t" id="t0795a14"></a>
<p><a class="t-linehead" id="t-linehead0795a14"></a>「如是。比丘！若有人能離此惡法，成後十一 <a class="t" id="t0795a15"></a>法者，於現法中多所饒益。如是，比丘！當 <a class="t" id="t0795a16"></a>作是學。」</p>
<p><a class="t-linehead" id="t-linehead0795a16"></a>爾時，諸比丘聞佛所說，歡喜奉行。</p>
<a class="t" id="t0795a17"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
