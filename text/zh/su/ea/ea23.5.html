<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea23.5">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">23.5</span> <span class="mirror-right">（五）逆順香</span>
</h1>
</div>
<p><a class="t-linehead" id="t-linehead0613b10"></a>聞如是：</p>
<p>一時，佛在舍衛國祇樹給孤獨 <a class="t" id="t0613b11"></a>園。</p>
<p><a class="t-linehead" id="t-linehead0613b11"></a>爾時，尊者阿難在閑靜處，便生此念：「世 <a class="t" id="t0613b12"></a>間頗有此香，亦逆風香，亦順風香，亦逆順風 <a class="t" id="t0613b13"></a>香乎？」爾時，尊者阿難便從坐起，往詣世尊 <a class="t" id="t0613b14"></a>所，頭面禮足，在一面坐。</p>
<p><a class="t-linehead" id="t-linehead0613b14"></a>爾時，尊者阿難白 <a class="t" id="t0613b15"></a>世尊曰：「我於閑靜之處，便生此念：『世間頗 <a class="t" id="t0613b16"></a>有此香，亦逆風香，亦順風香，亦逆順風香 <a class="t" id="t0613b17"></a>乎？』」</p>
<p><a class="t-linehead" id="t-linehead0613b17"></a>爾時，世尊告阿難曰：「有此妙香，亦逆風 <a class="t" id="t0613b18"></a>香，亦順風香，亦逆順風香。」</p>
<p><a class="t-linehead" id="t-linehead0613b18"></a>是時，阿難白世 <a class="t" id="t0613b19"></a>尊曰：「此是何者香？亦逆風香，亦順風香，亦 <a class="t" id="t0613b20"></a>逆順風香。」</p>
<p><a class="t-linehead" id="t-linehead0613b20"></a>世尊告曰：「有此之香，然此香氣 <a class="t" id="t0613b21"></a>力，亦逆風香，亦順風香，亦逆順風香。」</p>
<p><a class="t-linehead" id="t-linehead0613b21"></a>阿難 <a class="t" id="t0613b22"></a>白佛言：「此何等香，亦逆風香，亦順風香，亦 <a class="t" id="t0613b23"></a>逆順風香。」</p>
<p><a class="t-linehead" id="t-linehead0613b23"></a>世尊告曰：「此三種香，亦逆風香， <a class="t" id="t0613b24"></a>亦順風香，亦逆順風香。」</p>
<p><a class="t-linehead" id="t-linehead0613b24"></a>阿難言：「何等為三？」</p>
<a class="t" id="t0613b25"></a>
<p><a class="t-linehead" id="t-linehead0613b25"></a>世尊告曰：「戒香、聞香、施香。是謂，阿難！有此香 <a class="t" id="t0613b26"></a>種，然復此逆風香，亦順風香，亦逆順風香。諸 <a class="t" id="t0613b27"></a>世間所有之香，此三種香最勝、最上，無與等 <a class="t" id="t0613b28"></a>者，無能及者。猶如由牛有酪，由酪有酥，由 <a class="t" id="t0613b29"></a>酥有醍醐，然此醍醐最勝、最上，無與等者， <a class="t" id="t0613c01"></a>亦不能及。此亦如是，諸所有世間諸香，此 <a class="t" id="t0613c02"></a>三種 <span class="corr" title="[者&gt;香] cf.【麗】">香</span> 最勝、最上，無能及者。」</p>
<p><a class="t-linehead" id="t-linehead0613c02"></a>爾時，世尊便說 <a class="t" id="t0613c03"></a>此偈：</p>
<a class="t" id="t0613c04"></a>
<blockquote class="gatha">
<p>「木蜜及栴檀，　　優鉢及諸香， <a class="t" id="t0613c05"></a><br>
亦諸種種香，　　戒香最為勝。 <a class="t" id="t0613c06"></a><br>
此戒以成就，　　無欲無所染， <a class="t" id="t0613c07"></a><br>
等智而解脫，　　逝處魔不知。 <a class="t" id="t0613c08"></a><br>
此香雖為妙，　　及諸檀蜜香， <a class="t" id="t0613c09"></a><br>
戒香之為妙，　　十方悉聞之。 <a class="t" id="t0613c10"></a><br>
栴檀雖有香，　　優鉢及餘香， <a class="t" id="t0613c11"></a><br>
此諸眾香中，　　聞香最第一。 <a class="t" id="t0613c12"></a><br>
栴檀雖有香，　　優鉢及餘香， <a class="t" id="t0613c13"></a><br>
此諸眾香中，　　施香最第一。</p>
</blockquote>
<a class="t" id="t0613c14"></a>
<p><a class="t-linehead" id="t-linehead0613c14"></a>「是謂此三種香，亦逆風香，亦順風香，亦逆順 <a class="t" id="t0613c15"></a>風香。是故，阿難！當求方便，成此三香。如是， <a class="t" id="t0613c16"></a>阿難！當作是學。」</p>
<p><a class="t-linehead" id="t-linehead0613c16"></a>爾時，阿難聞佛所說，歡喜 <a class="t" id="t0613c17"></a>奉行。</p>
<a class="t" id="t0613c18"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
