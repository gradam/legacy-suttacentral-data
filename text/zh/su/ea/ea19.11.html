<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea19.11">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">19.11</span> <span class="mirror-right">（一一）女</span>
</h1>
</div>
<p><a class="t-linehead" id="t-linehead0596a08"></a>聞如是：</p>
<p>一時，佛遊摩竭國界，漸來至毘 <a class="t" id="t0596a09"></a>舍離城。爾時，在毘舍離北闇婆婆利園中， <a class="t" id="t0596a10"></a>與大比丘眾五百人俱。</p>
<p><a class="t-linehead" id="t-linehead0596a10"></a>爾時，闇婆婆利女 <a class="t" id="t0596a11"></a>聞世尊來在園中，與大比丘五百人俱。爾 <a class="t" id="t0596a12"></a>時，彼女駕乘羽寶之車，便往出毘舍離城， <a class="t" id="t0596a13"></a>至俠道口，即到世尊所，自下車往至世 <a class="t" id="t0596a14"></a>尊所。</p>
<p><a class="t-linehead" id="t-linehead0596a14"></a>爾時，世尊遙見彼女來，便告諸比丘： <a class="t" id="t0596a15"></a>「皆悉專精，勿起邪想。」</p>
<p><a class="t-linehead" id="t-linehead0596a15"></a>是時，女人至世尊所， <a class="t" id="t0596a16"></a>頭面禮足，在一面坐。爾時，世尊說極妙之 <a class="t" id="t0596a17"></a>法。</p>
<p><a class="t-linehead" id="t-linehead0596a17"></a>說極妙之法已，女白佛言：「唯然世尊！ <a class="t" id="t0596a18"></a>當受我請，及比丘僧。」爾時，世尊默然受女 <a class="t" id="t0596a19"></a>請。女見世尊默然受請已，即從坐起，頭面 <a class="t" id="t0596a20"></a>禮足，復道而歸。</p>
<p><a class="t-linehead" id="t-linehead0596a20"></a>爾時，毘舍離城男女大小，聞 <a class="t" id="t0596a21"></a>世尊在闇婆婆利園中，與大比丘眾五百 <a class="t" id="t0596a22"></a>人俱。時，城中有五百億童子，乘種種羽 <a class="t" id="t0596a23"></a>寶之車——其中或乘白車白馬，衣蓋、幢幡、侍 <a class="t" id="t0596a24"></a>從皆白；其中或乘赤車赤馬，衣蓋、幢幡、侍 <a class="t" id="t0596a25"></a>從皆赤；或乘青車青馬，衣蓋、幢幡、侍從皆青； <a class="t" id="t0596a26"></a>或乘黃車黃馬，衣蓋、幢幡、侍從皆黃——威容嚴 <a class="t" id="t0596a27"></a>飾，如諸王法，出毘舍離城，往至世尊所，未 <a class="t" id="t0596a28"></a>到之頃，道逢彼女，走打車牛，馳向城內。</p>
<p><a class="t-linehead" id="t-linehead0596a28"></a>是 <a class="t" id="t0596a29"></a>時，諸童子問女曰：「汝是女人，應當羞辱，何 <a class="t" id="t0596b01"></a>以打牛走車，馳向城內？」</p>
<p><a class="t-linehead" id="t-linehead0596b01"></a>時女報曰：「諸賢當 <a class="t" id="t0596b02"></a>知，我明日請佛及比丘僧，是故走車耳。」</p>
<p><a class="t-linehead" id="t-linehead0596b02"></a>童 <a class="t" id="t0596b03"></a>子報曰：「我亦欲飯佛及比丘僧，今與汝千 <a class="t" id="t0596b04"></a>兩純金，可限明日，使我等飯。」</p>
<p><a class="t-linehead" id="t-linehead0596b04"></a>時女報曰：「止！ <a class="t" id="t0596b05"></a>止！族姓子！我不聽許。」</p>
<p><a class="t-linehead" id="t-linehead0596b05"></a>童子復報：「與汝二千 <a class="t" id="t0596b06"></a>兩、三千、四千、五千，乃至百千兩金，是非聽 <a class="t" id="t0596b07"></a>許，明日使我等飯佛及比丘僧。」</p>
<p><a class="t-linehead" id="t-linehead0596b07"></a>女報言：「我 <a class="t" id="t0596b08"></a>不聽許。所以然者，世尊恒說：『有二希望， <a class="t" id="t0596b09"></a>世人不能捨離。云何為二？利望、命望。』誰能 <a class="t" id="t0596b10"></a>保我至明日者，我以先請如來，今當辦 <a class="t" id="t0596b11"></a>具。」</p>
<p><a class="t-linehead" id="t-linehead0596b11"></a>時，諸童子各振其手：「我等爾許人不如 <a class="t" id="t0596b12"></a>女人也。」作是語已，各自別去。</p>
<p><a class="t-linehead" id="t-linehead0596b12"></a>時，諸童子往 <a class="t" id="t0596b13"></a>至世尊所，頭面作禮，在一面住。爾時，世尊 <a class="t" id="t0596b14"></a>見童子來，告諸比丘：「汝等比丘，觀諸童子 <a class="t" id="t0596b15"></a>威容服飾，如天帝釋出遊觀時，等無差別。」</p>
<a class="t" id="t0596b16"></a>
<p><a class="t-linehead" id="t-linehead0596b16"></a>爾時，世尊告童子曰：「世間有二事，最不可 <a class="t" id="t0596b17"></a>得。云何為二？有反復之人，作小恩常 <a class="t" id="t0596b18"></a>不忘，況復大者？是謂，諸童子！有此二事，最 <a class="t" id="t0596b19"></a>不可得。童子當知，念有反復，亦識使 <a class="t" id="t0596b20"></a>小恩不忘，況復大者。」</p>
<p><a class="t-linehead" id="t-linehead0596b20"></a>爾時，世尊便說此偈：</p>
<a class="t" id="t0596b21"></a>
<blockquote class="gatha">
<p>「知恩識反復，　　恒念教授人； <a class="t" id="t0596b22"></a><br>
智者所敬侍，　　名聞天世人。</p>
</blockquote>
<a class="t" id="t0596b23"></a>
<p><a class="t-linehead" id="t-linehead0596b23"></a>「如是。諸童子！當知作是學。」</p>
<p><a class="t-linehead" id="t-linehead0596b23"></a>爾時，世尊具 <a class="t" id="t0596b24"></a>與諸童子說微妙法。聞已，各從坐起，頭面 <a class="t" id="t0596b25"></a>禮足，便退而去。</p>
<p><a class="t-linehead" id="t-linehead0596b25"></a>是時，女人即其夜，辦種種甘 <a class="t" id="t0596b26"></a>饌飲食，敷諸坐具，清旦便白：「時到，今正是 <a class="t" id="t0596b27"></a>時，唯願世尊臨顧鄙舍。」</p>
<p><a class="t-linehead" id="t-linehead0596b27"></a>爾時，世尊著衣持 <a class="t" id="t0596b28"></a>鉢，將諸比丘前後圍遶，往至毘舍離城，到 <a class="t" id="t0596b29"></a>女舍。是時，女見世尊坐定，手 <span class="corr" title="[目&gt;自]">自</span> 擎食上佛 <a class="t" id="t0596c01"></a>及比丘僧。飯佛及比丘僧已，行清淨水已， <a class="t" id="t0596c02"></a>更取小金鏤座，在佛前坐。</p>
<p><a class="t-linehead" id="t-linehead0596c02"></a>爾時，女白世尊 <a class="t" id="t0596c03"></a>曰：「此闇婆婆利園用奉上如來及比丘僧， <a class="t" id="t0596c04"></a>使當來、過去、現在眾僧，得止住中，願世尊 <a class="t" id="t0596c05"></a>受此園。」</p>
<p><a class="t-linehead" id="t-linehead0596c05"></a>爾時，世尊為彼女故，便受此園。世 <a class="t" id="t0596c06"></a>尊便說此呪願：</p>
<a class="t" id="t0596c07"></a>
<blockquote class="gatha">
<p>「園果施清涼，　　橋樑渡人民； <a class="t" id="t0596c08"></a><br>
近道作圊廁，　　人民得休息。 <a class="t" id="t0596c09"></a><br>
晝夜獲安隱，　　其福不可計； <a class="t" id="t0596c10"></a><br>
諸法戒成就，　　死必生天上。」</p>
</blockquote>
<a class="t" id="t0596c11"></a>
<p><a class="t-linehead" id="t-linehead0596c11"></a>爾時，世尊說此記已，即起而去。</p>
<p><a class="t-linehead" id="t-linehead0596c11"></a>爾時，女聞 <a class="t" id="t0596c12"></a>佛所說，歡喜奉行。</p>
<a class="t" id="t0596c13"></a>
<blockquote class="gatha">
<p>斷愛及師子　　無智、少於財 <a class="t" id="t0596c14"></a><br>
家貧、須深女　　迦旃、法說、女</p>
</blockquote>
<a class="t" id="t0596c15"></a>
<p class="endsection"><span class="t-juanname">增壹阿含經卷第十</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
