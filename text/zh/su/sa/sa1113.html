<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1113"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一一三）</h1></div><p>如是我聞：</p><p>一時，佛住舍衛國祇樹給<a class="t" id="t0293c09"></a>孤獨園。</p><p>爾時，世尊告諸比丘：「過去世時，有天<a class="t" id="t0293c10"></a>帝釋欲入園觀，王<span class="gaiji">勅<!--gaiji,敕,1[束*力],2&#x52C5;,3--></span>御者，令嚴駕千馬之<a class="t" id="t0293c11"></a>車。御者受教，即嚴駕已，還白帝釋：『乘已嚴<a class="t" id="t0293c12"></a>駕，唯王知時。』</p><p>「爾時，帝釋從常勝殿來下，<a class="t" id="t0293c13"></a>周向諸方，合掌恭敬。</p><p>「時，彼御者見天帝釋<a class="t" id="t0293c14"></a>從殿來下，住於中庭，周向諸方，合掌恭敬。<a class="t" id="t0293c15"></a>見已驚怖，馬鞭落地，而說偈言：<a class="t" id="t0293c16"></a></p><blockquote class="gatha"><p>「『諸方唯有人，　　臭穢胞胎生，<a class="t" id="t0293c17"></a><br>　神處穢死尸，　　飢渴常燋然。<a class="t" id="t0293c18"></a><br>　何故憍尸迦，　　故重於非家？<a class="t" id="t0293c19"></a><br>　為我說其義，　　飢渴願欲聞。』<a class="t" id="t0293c20"></a></p></blockquote><p>「時，天帝釋說偈答言：<a class="t" id="t0293c21"></a></p><blockquote class="gatha"><p>「『我正恭敬彼，　　能出非家者，<a class="t" id="t0293c22"></a><br>　自在遊諸方，　　不計其行止。<a class="t" id="t0293c23"></a><br>　城邑國土色，　　不能累其心，<a class="t" id="t0293c24"></a><br>　不畜資生具，　　一往無欲定。<a class="t" id="t0293c25"></a><br>　往則無所求，　　唯無為為樂，<a class="t" id="t0293c26"></a><br>　言則定善言，　　不言則寂定。<a class="t" id="t0293c27"></a><br>　諸天阿修羅，　　各各共相違，<a class="t" id="t0293c28"></a><br>　人間自共諍，　　相違亦如是。<a class="t" id="t0293c29"></a><br>　唯有出家者，　　於諸諍無諍，<a class="t" id="t0294a01"></a><br>　於一切眾生，　　放捨於刀杖。<a class="t" id="t0294a02"></a><br>　於財離財色，　　不醉亦不荒，<a class="t" id="t0294a03"></a><br>　遠離一切惡，　　是故敬禮彼。』<a class="t" id="t0294a04"></a></p></blockquote><p>「是時，御者復說偈言：<a class="t" id="t0294a05"></a></p><blockquote class="gatha"><p>「『天王之所敬，　　是必世間勝，<a class="t" id="t0294a06"></a><br>　故我從今日，　　當禮出家人。』<a class="t" id="t0294a07"></a></p></blockquote><p>「如是說已，天帝釋敬禮諸方一切僧畢，昇<a class="t" id="t0294a08"></a>於馬車，遊觀園林。」</p><p>佛告比丘：「彼天帝釋於<a class="t" id="t0294a09"></a>三十三天為自在王，而常恭敬眾僧，亦常<a class="t" id="t0294a10"></a>讚歎恭敬僧功德。汝等比丘正信非家，出<a class="t" id="t0294a11"></a>家學道，亦當如是恭敬眾僧，亦當讚歎敬<a class="t" id="t0294a12"></a>僧功德。」</p><p>佛說此經已，諸比丘聞佛所說，歡<a class="t" id="t0294a13"></a>喜奉行。<a class="t" id="t0294a14"></a></p></article></section></div></body></html>
