<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="826"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（八二六）</h1></div><p>如是我聞：</p><p>一時，佛住舍衛國祇樹給孤<a class="t" id="t0211c24"></a>獨園。</p><p>爾時，世尊告諸比丘……如上說。差別者：<a class="t" id="t0211c25"></a>「諸比丘！何等為學戒隨福利？謂大師為諸聲<a class="t" id="t0211c26"></a>聞制戒，所謂攝僧，極攝僧，不信者信，信者<a class="t" id="t0211c27"></a>增其信，調伏惡人，<span class="gaiji">慙<!--gaiji,慚,1[斬/心],2&#x6159;,3--></span>愧者得樂住，現法防<a class="t" id="t0211c28"></a>護有漏，未來得正對治，令梵行久住。如大<a class="t" id="t0211c29"></a>師已為聲聞制戒，謂攝僧，乃至梵行久住。<a class="t" id="t0212a01"></a>如是如是學戒者，行堅固戒、恒戒、常行戒、<a class="t" id="t0212a02"></a>受持學戒，是名比丘戒福利。</p><p>「何等智慧為<a class="t" id="t0212a03"></a>上？謂大師為聲聞說法，大悲哀愍，以義饒<a class="t" id="t0212a04"></a>益，若安慰、若安樂、若安慰安樂。如是如是<a class="t" id="t0212a05"></a>大師為諸聲聞說法，大悲哀愍，以義饒益，<a class="t" id="t0212a06"></a>安慰安樂。如是如是於彼彼法、彼彼處，智<a class="t" id="t0212a07"></a>慧觀察，是名比丘智慧為上。</p><p>「何等為解脫堅<a class="t" id="t0212a08"></a>固？謂大師為諸聲聞說法，大悲哀愍，以義<a class="t" id="t0212a09"></a>饒益，安慰安樂。如是如是說彼彼法。如是<a class="t" id="t0212a10"></a>彼處如是彼處得解脫樂，是名比丘堅固<a class="t" id="t0212a11"></a>解脫。</p><p>「何等為比丘念增上？未滿足戒身者，<a class="t" id="t0212a12"></a>專心繫念安住，未觀察者，於彼彼處智慧繫<a class="t" id="t0212a13"></a>念安住，已觀察者，於彼彼處重念安住，未<a class="t" id="t0212a14"></a>觸法者，於彼彼處解脫念安住，已觸法者，<a class="t" id="t0212a15"></a>於彼彼處解脫念安住，是名比丘正念增<a class="t" id="t0212a16"></a>上。」</p><p>爾時，世尊即說偈言：<a class="t" id="t0212a17"></a></p><blockquote class="gatha"><p>「學戒隨福利，　　專思三昧禪，<a class="t" id="t0212a18"></a><br>智慧為最上，　　現生最後邊，<a class="t" id="t0212a19"></a><br>牟尼持後邊，　　降魔度彼岸。」<a class="t" id="t0212a20"></a></p></blockquote><p>佛說是經已，諸比丘聞佛所說，歡喜奉行。<a class="t" id="t0212a21"></a></p><p>尸婆迦修多羅，如後，佛當說。<a class="t" id="t0212a22"></a></p><p>如是阿難陀比丘及異比丘所問、佛問諸比<a class="t" id="t0212a23"></a>丘三經，亦如上說。<a class="t" id="t0212a24"></a></p></article></section></div></body></html>
