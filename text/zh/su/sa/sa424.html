<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="424"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（四二四）</h1></div><p>如是我聞：</p><p>一時，佛住王舍城迦蘭陀竹<a class="t" id="t0111c09"></a>園。</p><p>爾時，世尊告諸比丘：「如日遊行，照諸世<a class="t" id="t0111c10"></a>界，乃至千日千月，照千世界、千須彌山、千<a class="t" id="t0111c11"></a>弗婆提、千閻浮提、千拘耶尼、千<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>單越、千<a class="t" id="t0111c12"></a>四天王、千三十三天、千炎魔天、千兜率天、<a class="t" id="t0111c13"></a>千化樂天、千他化自在天、千梵天，是名小<a class="t" id="t0111c14"></a>千世界。此千世界，中間闇冥，日月光照，有<a class="t" id="t0111c15"></a>大德力，而彼不見，其有眾生，生彼中者，<a class="t" id="t0111c16"></a>不見自身分。」</p><p>時，有異比丘從座起，整衣服，<a class="t" id="t0111c17"></a>為佛作禮，合掌白佛言：「世尊！如世尊說，是<a class="t" id="t0111c18"></a>大闇冥，復更有餘大闇冥處過於此耶？」</p><p>佛<a class="t" id="t0111c19"></a>告比丘：「有大闇冥過於此者，謂沙門、婆羅<a class="t" id="t0111c20"></a>門於苦聖諦不如實知，乃至墮於生、老、病、<a class="t" id="t0111c21"></a>死、憂、悲、惱、苦大闇冥中，是名比丘有大闇冥<a class="t" id="t0111c22"></a>過於世界中間闇冥。是故，比丘！於四聖諦<a class="t" id="t0111c23"></a>未無間等者，當勤方便，起增上欲，學無間<a class="t" id="t0111c24"></a>等。」</p><p>佛說此經已，時諸比丘聞佛所說，歡喜<a class="t" id="t0111c25"></a>奉行。<a class="t" id="t0111c26"></a></p></article></section></div></body></html>
