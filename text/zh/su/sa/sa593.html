<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="593"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五九三）</h1></div><p>如是我聞：</p><p>一時，佛住舍衛國祇樹給<a class="t" id="t0158b25"></a>孤獨園。</p><p>時，給孤獨長者疾病命終，生兜率<a class="t" id="t0158b26"></a>天，為兜率天子，作是念：「我不應久住於<a class="t" id="t0158b27"></a>此，當往見世尊。」作是念已，如力士屈申<a class="t" id="t0158b28"></a>臂頃，於兜率天沒，現於佛前，稽首佛足，<a class="t" id="t0158b29"></a>退坐一面。時，給孤獨天子身放光明，遍照<a class="t" id="t0158c01"></a>祇樹給孤獨園。</p><p>時，給孤獨天子而說偈言：<a class="t" id="t0158c02"></a></p><blockquote class="gatha"><p>「於此祇桓林，　　仙人僧住止，<a class="t" id="t0158c03"></a><br>諸王亦住此，　　增我歡喜心，<a class="t" id="t0158c04"></a><br>深信淨戒業，　　智慧為勝壽，<a class="t" id="t0158c05"></a><br>以此淨眾生，　　非族姓財物，<a class="t" id="t0158c06"></a><br>大智舍利弗，　　正念常寂默，<a class="t" id="t0158c07"></a><br>閑居修遠離，　　初建業良友。」<a class="t" id="t0158c08"></a></p></blockquote><p>說此偈已，即沒不現。<a class="t" id="t0158c09"></a></p><p>爾時，世尊其夜過已，入於僧中，敷尼師壇，<a class="t" id="t0158c10"></a>於眾前坐，告諸比丘：「今此夜中，有一天<a class="t" id="t0158c11"></a>子，容色絕妙，來詣我所，稽首我足，退坐一<a class="t" id="t0158c12"></a>面。而說偈言：<a class="t" id="t0158c13"></a></p><blockquote class="gatha"><p>「於此祇桓林，　　仙人僧住止，<a class="t" id="t0158c14"></a><br>諸王亦住此，　　增我歡喜心，<a class="t" id="t0158c15"></a><br>深信淨戒業，　　智慧為勝壽，<a class="t" id="t0158c16"></a><br>以此淨眾生，　　非族姓財物，<a class="t" id="t0158c17"></a><br>大智舍利弗，　　正念常寂默，<a class="t" id="t0158c18"></a><br>閑居修遠離，　　初建業良友。」<a class="t" id="t0158c19"></a></p></blockquote><p>爾時，尊者阿難白佛言：「世尊！如我解世尊<a class="t" id="t0158c20"></a>所說，給孤獨長者生彼天上，來見世尊，然<a class="t" id="t0158c21"></a>彼給孤獨長者於尊者舍利弗極相敬重。」</p><p>佛<a class="t" id="t0158c22"></a>告阿難：「如是，如是。阿難！給孤獨長者生<a class="t" id="t0158c23"></a>彼天上，來見於我。」</p><p>爾時，世尊以尊者舍利<a class="t" id="t0158c24"></a>弗故，而說偈言：<a class="t" id="t0158c25"></a></p><blockquote class="gatha"><p>「一切世間智，　　唯除於如來，<a class="t" id="t0158c26"></a><br>比舍利弗智，　　十六不及一。<a class="t" id="t0158c27"></a><br>如舍利弗智，　　天人悉同等，<a class="t" id="t0158c28"></a><br>比於如來智，　　十六不及一。」<a class="t" id="t0158c29"></a></p></blockquote><p>佛說此經已，諸比丘聞佛所說，歡喜奉行。<a class="t" id="t0159a01"></a></p></article></section></div></body></html>