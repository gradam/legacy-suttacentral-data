<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="24"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二四）</h1></div><p>如是我聞：</p><p>一時，佛住王舍城伽蘭陀<a class="t" id="t0005b06"></a>竹園。</p><p>爾時，世尊告羅<span class="gaiji">睺<!--gaiji,,1[目*侯],2&#x777A;,3--></span>羅：「比丘！云何知、云何<a class="t" id="t0005b07"></a>見我此識身及外境界一切相，無有我、我<a class="t" id="t0005b08"></a>所見、我慢使繫著？」</p><p>羅<span class="gaiji">睺<!--gaiji,,1[目*侯],2&#x777A;,3--></span>羅白佛言：「世尊為<a class="t" id="t0005b09"></a>法主、為導、為覆。善哉！世尊當為諸比丘<a class="t" id="t0005b10"></a>演說此義，諸比丘從佛聞已，當受持奉行。」<a class="t" id="t0005b11"></a></p><p>佛告羅<span class="gaiji">睺<!--gaiji,,1[目*侯],2&#x777A;,3--></span>羅：「諦聽！諦聽！善思念之，當為汝<a class="t" id="t0005b12"></a>說。」</p><p>羅<span class="gaiji">睺<!--gaiji,,1[目*侯],2&#x777A;,3--></span>羅白佛：「唯然，受教。」</p><p>佛告羅<span class="gaiji">睺<!--gaiji,,1[目*侯],2&#x777A;,3--></span>羅：<a class="t" id="t0005b13"></a>「當觀諸所有色，若過去、若未來、若現在，若<a class="t" id="t0005b14"></a>內、若外，若<span class="gaiji">麁<!--gaiji,麤,1[色-巴+鹿],2&#x9E81;,3--></span>、若細，若好、若醜，若遠、若近，彼<a class="t" id="t0005b15"></a>一切非我、不異我、不相在。如是平等慧如<a class="t" id="t0005b16"></a>實觀。如是受、想、行、識，若過去、若未來、若現<a class="t" id="t0005b17"></a>在，若內、若外，若<span class="gaiji">麁<!--gaiji,麤,1[色-巴+鹿],2&#x9E81;,3--></span>、若細，若好、若醜，若遠、若<a class="t" id="t0005b18"></a>近，彼一切非我、不異我、不相在。如是平<a class="t" id="t0005b19"></a>等慧如實觀。</p><p>「比丘！如是知、如是見我此識身<a class="t" id="t0005b20"></a>及外境界一切相，無有我、我所見、我慢使繫<a class="t" id="t0005b21"></a>著。</p><p>「羅<span class="gaiji">睺<!--gaiji,,1[目*侯],2&#x777A;,3--></span>羅！比丘如是識身及外境界一切相，<a class="t" id="t0005b22"></a>無有我、我所見、我慢使繫著者，超越疑心，<a class="t" id="t0005b23"></a>遠離諸相，寂靜解脫，是名比丘斷除愛欲，<a class="t" id="t0005b24"></a>轉去諸結，正無間等，究竟苦邊。」</p><p>時，羅<span class="gaiji">睺<!--gaiji,,1[目*侯],2&#x777A;,3--></span>羅<a class="t" id="t0005b25"></a>聞佛所說，歡喜奉行。<a class="t" id="t0005b26"></a></p><blockquote class="gatha"><p>使．增諸數　　非我．非彼　　結繫．動搖<a class="t" id="t0005b27"></a><br>劫波所問　　亦羅<span class="gaiji">睺<!--gaiji,,1[目*侯],2&#x777A;,3-->羅　　所問二經</span><a class="t" id="t0005b28"></a></p></blockquote></article></section></div></body></html>
