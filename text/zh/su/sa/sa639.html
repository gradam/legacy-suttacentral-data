<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="639"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（六三九）</h1></div><p>如是我聞：</p><p>一時，佛住摩偷羅國跋陀<a class="t" id="t0177a16"></a>羅河側傘蓋菴羅樹林中，尊者舍利弗、目揵<a class="t" id="t0177a17"></a>連涅槃未久。爾時，世尊月十五日布薩時，於<a class="t" id="t0177a18"></a>大眾前敷座而坐。</p><p>爾時，世尊觀察眾會已，<a class="t" id="t0177a19"></a>告諸比丘：「我觀大眾，見已虛空，以舍利弗、<a class="t" id="t0177a20"></a>大目揵連般涅槃故。我聲聞唯此二人善能<a class="t" id="t0177a21"></a>說法，教誡、教授，辯說滿足。有二種財，錢財及<a class="t" id="t0177a22"></a>法財，錢財者從世人求，法財者從舍利弗、<a class="t" id="t0177a23"></a>大目揵連求，如來已離施財及法財。</p><p>「汝等<a class="t" id="t0177a24"></a>莫以舍利弗、目揵連涅槃故愁憂苦惱。譬<a class="t" id="t0177a25"></a>如大樹，根、莖、枝、葉、華、果茂盛，大枝先折，亦<a class="t" id="t0177a26"></a>如寶山，大巖先崩。如是，如來大眾之中，舍利<a class="t" id="t0177a27"></a>弗、目揵連二大聲聞先般涅槃。是故，比丘！<a class="t" id="t0177a28"></a>汝等勿生愁憂苦惱，何有生法、起法、作法、<a class="t" id="t0177a29"></a>為法、壞敗之法而不磨滅？欲令不壞，無有<a class="t" id="t0177b01"></a>是處，我先已說，一切可愛之物皆歸離散，我<a class="t" id="t0177b02"></a>今不久亦當過去。是故汝等當知，自洲以自<a class="t" id="t0177b03"></a>依、法洲以法依、不異洲不異依，謂內身身<a class="t" id="t0177b04"></a>觀念住，精勤方便，正智正念，調伏世間貪<a class="t" id="t0177b05"></a>憂。如是外身、內外身，受、心、法法觀念住，精勤<a class="t" id="t0177b06"></a>方便，正智正念，調伏世間貪憂，是名自洲<a class="t" id="t0177b07"></a>以自依，法洲以法依，不異洲不異依。」</p><p>佛說<a class="t" id="t0177b08"></a>此經已，諸比丘聞佛所說，歡喜奉行。<a class="t" id="t0177b09"></a></p><p class="endsection"><span class="t-juanname">雜阿含經卷第二十四</span><a class="t" id="t0177b10"></a><a class="t" id="t0177b11"></a><a class="t" id="t0177b12"></a></p></article></section></div></body></html>
