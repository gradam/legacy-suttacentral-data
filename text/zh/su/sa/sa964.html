<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa964">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 964</span><span class="mirror-right">（九六四） 出家</span></h1>
</div>
<p><a class="t-linehead" id="t-linehead0246b12"></a>如是我聞：</p>
<p>一時，佛住王舍城迦蘭陀<a class="t" id="t0246b13"></a>竹園。</p>
<p><a class="t-linehead" id="t-linehead0246b13"></a>時，有婆蹉種出家來詣佛所，與世尊<a class="t" id="t0246b14"></a>面相慰勞已，退坐一面，白佛言：「瞿曇！欲有<a class="t" id="t0246b15"></a>所問，寧有閑暇為解說不？」爾時，世尊默然<a class="t" id="t0246b16"></a>而住。</p>
<p><a class="t-linehead" id="t-linehead0246b16"></a>婆蹉種出家第二、第三問，佛亦第二、第<a class="t" id="t0246b17"></a>三默然而住。</p>
<p><a class="t-linehead" id="t-linehead0246b17"></a>時，婆蹉種出家白佛言：「我與瞿<a class="t" id="t0246b18"></a>曇共相隨順，今有所問，何故默然？」</p>
<p><a class="t-linehead" id="t-linehead0246b18"></a>爾時，世<a class="t" id="t0246b19"></a>尊作是念：「此婆蹉種出家長夜質直，不諂不<a class="t" id="t0246b20"></a>偽，時有所問，皆以不知故，非故惱亂，我今<a class="t" id="t0246b21"></a>當以阿毘曇律納受於彼。」作是念已，告婆<a class="t" id="t0246b22"></a>蹉種出家：「隨汝所問，當為解說。」</p>
<p><a class="t-linehead" id="t-linehead0246b22"></a>婆蹉白佛：<a class="t" id="t0246b23"></a>「云何？瞿曇！有善法耶？」</p>
<p><a class="t-linehead" id="t-linehead0246b23"></a>佛答言：「有。」</p>
<p>婆蹉白<a class="t" id="t0246b24"></a>佛：「當為我說善、不善法，令我得解。」</p>
<p><a class="t-linehead" id="t-linehead0246b24"></a>佛告<a class="t" id="t0246b25"></a>婆蹉：「我今當為汝略說善、不善法。諦聽，善<a class="t" id="t0246b26"></a>思。婆蹉！貪欲者是不善法，調伏貪欲是則<a class="t" id="t0246b27"></a>善法；瞋恚、愚癡是不善法，調伏恚、癡是則善<a class="t" id="t0246b28"></a>法。殺生者是不善法，離殺生者是則善法；<a class="t" id="t0246b29"></a>偷盜、邪婬、妄語、兩舌、惡口、綺語、貪、恚、邪見是不<a class="t" id="t0246c01"></a>善法，不盜，乃至正見是則善法，是為，婆蹉！我<a class="t" id="t0246c02"></a>今已說三種善法、三種不善法。如是，聖弟<a class="t" id="t0246c03"></a>子於三種善法、三種不善法如實知，十種不<a class="t" id="t0246c04"></a>善法、十種善法如實知者，則於貪欲無餘<a class="t" id="t0246c05"></a>滅盡，瞋恚、愚癡無餘滅盡者，則於一切有<a class="t" id="t0246c06"></a>漏滅盡，無漏心解脫、慧解脫，現法自知作<a class="t" id="t0246c07"></a>證：『我生已盡，梵行已立，所作已作，自知不<a class="t" id="t0246c08"></a>受後有。』」</p>
<p><a class="t-linehead" id="t-linehead0246c08"></a>婆蹉白佛：「頗有一比丘於此法、律<a class="t" id="t0246c09"></a>得盡有漏，無漏心解脫，乃至不受後有耶？」</p>
<a class="t" id="t0246c10"></a><p><a class="t-linehead" id="t-linehead0246c10"></a>佛告婆蹉：「不但若一，若二、若三，乃至五百，<a class="t" id="t0246c11"></a>有眾多比丘於此法、律盡諸有漏，乃至不<a class="t" id="t0246c12"></a>受後有。」</p>
<p><a class="t-linehead" id="t-linehead0246c12"></a>婆蹉白佛：「且置比丘，有一比丘<a class="t" id="t0246c13"></a>尼於此法、律盡諸有漏，乃至不受後有<a class="t" id="t0246c14"></a>不？」</p>
<p><a class="t-linehead" id="t-linehead0246c14"></a>佛告婆蹉：「不但一、二、三比丘尼，乃至五<a class="t" id="t0246c15"></a>百，有眾多比丘尼於此法、律盡諸有漏，乃<a class="t" id="t0246c16"></a>至不受後有。」</p>
<p><a class="t-linehead" id="t-linehead0246c16"></a>婆蹉白佛：「置比丘尼，有一優<a class="t" id="t0246c17"></a>婆塞修諸梵行，於此法、律度狐疑不？」</p>
<p><a class="t-linehead" id="t-linehead0246c17"></a>佛<a class="t" id="t0246c18"></a>告婆蹉：「不但一、二、三，乃至五百優婆塞，乃<a class="t" id="t0246c19"></a>有眾多優婆塞修諸梵行，於此法、律斷五<a class="t" id="t0246c20"></a>下分結，得成阿那含，不復還生此。」</p>
<p><a class="t-linehead" id="t-linehead0246c20"></a>婆蹉白<a class="t" id="t0246c21"></a>佛：「復置優婆塞，頗有一優婆夷於此法、<a class="t" id="t0246c22"></a>律修持梵行，於此法、律度狐疑不？」</p>
<p><a class="t-linehead" id="t-linehead0246c22"></a>佛告<a class="t" id="t0246c23"></a>婆蹉：「不但一、二、三優婆夷，乃至五百，乃有<a class="t" id="t0246c24"></a>眾多優婆夷於此法、律斷五下分結，於彼<a class="t" id="t0246c25"></a>化生，得阿那含，不復還生此。」</p>
<p><a class="t-linehead" id="t-linehead0246c25"></a>婆蹉白佛：<a class="t" id="t0246c26"></a>「置比丘、比丘尼、優婆塞、優婆夷修梵行者，頗<a class="t" id="t0246c27"></a>有優婆塞受五欲，而於此法、律度狐疑不？」</p>
<a class="t" id="t0246c28"></a><p><a class="t-linehead" id="t-linehead0246c28"></a>佛告婆蹉：「不但一、二、三，乃至五百，乃有眾<a class="t" id="t0246c29"></a>多優婆塞居家妻子，香華嚴飾，畜養奴婢，<a class="t" id="t0247a01"></a>於此法、律斷三結，貪、恚、癡薄，得斯陀含，一<a class="t" id="t0247a02"></a>往一來，究竟苦邊。」</p>
<p><a class="t-linehead" id="t-linehead0247a02"></a>婆蹉白佛：「復置優婆塞，<a class="t" id="t0247a03"></a>頗有一優婆夷受習五欲，於此法、律得度<a class="t" id="t0247a04"></a>狐疑不？」</p>
<p><a class="t-linehead" id="t-linehead0247a04"></a>佛告婆蹉：「不但一、二、三，乃至五百，<a class="t" id="t0247a05"></a>乃有眾多優婆夷在於居家，畜養男女，服<a class="t" id="t0247a06"></a>習五欲，華香嚴飾，於此法、律三結盡，得須<a class="t" id="t0247a07"></a>陀洹，不墮惡趣法，決定正向三菩提，七<a class="t" id="t0247a08"></a>有天人往生，究竟苦邊。」</p>
<p><a class="t-linehead" id="t-linehead0247a08"></a>婆蹉白佛言：「瞿曇！<a class="t" id="t0247a09"></a>若沙門瞿曇成等正覺，若比丘、比丘尼、優婆<a class="t" id="t0247a10"></a>塞、優婆夷修梵行者，及優婆塞、優婆夷服習<a class="t" id="t0247a11"></a>五欲，不得如是功德者，則不滿足；以沙<a class="t" id="t0247a12"></a>門瞿曇成等正覺，比丘、比丘尼、優婆塞、優婆<a class="t" id="t0247a13"></a>夷修諸梵行，及優婆塞、優婆夷服習五欲，而<a class="t" id="t0247a14"></a>成就爾所功德故，則為滿足。瞿曇！今當說<a class="t" id="t0247a15"></a>譬。」</p>
<p><a class="t-linehead" id="t-linehead0247a15"></a>佛告婆蹉：「隨意所說。」</p>
<p>婆蹉白佛：「如天<a class="t" id="t0247a16"></a>大雨，水流隨下，瞿曇法、律亦復如是。比丘、比<a class="t" id="t0247a17"></a>丘尼、優婆塞、優婆夷，若男、若女，悉皆隨流，<a class="t" id="t0247a18"></a>向於涅槃，浚輸涅槃。甚奇！佛、法、僧平等法、<a class="t" id="t0247a19"></a>律。為餘異道出家來詣瞿曇所，於正法、律<a class="t" id="t0247a20"></a>求出家、受具足者，幾時便聽出家？」</p>
<p><a class="t-linehead" id="t-linehead0247a20"></a>佛告婆<a class="t" id="t0247a21"></a>蹉：「若餘異道出家欲來於正法、律求出家、<a class="t" id="t0247a22"></a>受具足者，乃至四月於和尚所受衣而<a class="t" id="t0247a23"></a>住，然此是為人粗作齊限耳。」</p>
<p><a class="t-linehead" id="t-linehead0247a23"></a>婆蹉白佛：<a class="t" id="t0247a24"></a>「若諸異道出家來於正法、律欲求出家、受<a class="t" id="t0247a25"></a>具足，聽於和尚所受依，若滿四月聽<a class="t" id="t0247a26"></a>出家者，我今堪能於四月在和尚所受<a class="t" id="t0247a27"></a>依。若於正法、律而得出家、受具足，我當<a class="t" id="t0247a28"></a>於瞿曇法中出家、受具足，修持梵行。」</p>
<p><a class="t-linehead" id="t-linehead0247a28"></a>佛告<a class="t" id="t0247a29"></a>婆蹉：「我先不說粗為人作分齊耶？」</p>
<p><a class="t-linehead" id="t-linehead0247a29"></a>婆蹉<a class="t" id="t0247b01"></a>白佛：「如是，瞿曇！」</p>
<p><a class="t-linehead" id="t-linehead0247b01"></a>爾時世尊告諸比丘：「汝等<a class="t" id="t0247b02"></a>當度彼婆蹉出家於正法、律出家、受具足。」</p>
<a class="t" id="t0247b03"></a><p><a class="t-linehead" id="t-linehead0247b03"></a>婆蹉種出家即得於正法、律出家、受具足，<a class="t" id="t0247b04"></a>成比丘分，乃至半月，學所應知、應識、應見、<a class="t" id="t0247b05"></a>應得、應覺、應證，悉知、悉識、悉見、悉得、悉覺、<a class="t" id="t0247b06"></a>悉證如來正法。</p>
<p><a class="t-linehead" id="t-linehead0247b06"></a>尊者婆蹉作是念：「我今已<a class="t" id="t0247b07"></a>覺所應知、應識、應見、應得、應覺、應證，彼<a class="t" id="t0247b08"></a>一切悉知、悉識、悉見、悉得、悉覺、悉證，今當往<a class="t" id="t0247b09"></a>見世尊。」</p>
<p><a class="t-linehead" id="t-linehead0247b09"></a>是時，婆蹉詣世尊所，稽首禮足，於<a class="t" id="t0247b10"></a>一面住，白佛言：「世尊！我於學所應知、應<a class="t" id="t0247b11"></a>識、應見、應得、應覺、應證，悉知、悉識、悉見、悉<a class="t" id="t0247b12"></a>得、悉覺、悉證世尊正法，唯願世尊為我說<a class="t" id="t0247b13"></a>法，我聞法已，當獨一靜處，專精思惟，不放<a class="t" id="t0247b14"></a>逸住，思惟：『所以善男子剃除鬚髮，著袈裟<a class="t" id="t0247b15"></a>衣，正信出家學道，乃至自知不受後有。』」</p>
<p><a class="t-linehead" id="t-linehead0247b15"></a>佛<a class="t" id="t0247b16"></a>告婆蹉：「有二法，修習多修習，所謂止、觀。此<a class="t" id="t0247b17"></a>二法修習多修習，得知界、果，覺了於界，知<a class="t" id="t0247b18"></a>種種界，覺種種界。如是，比丘！欲求離欲，惡<a class="t" id="t0247b19"></a>不善法，乃至第四禪具足住，慈、悲、喜、捨，空入<a class="t" id="t0247b20"></a>處、識入處、無所有入處、非想非非想入處，<a class="t" id="t0247b21"></a>令我三結盡，得須陀洹；三結盡，貪、恚、癡薄，<a class="t" id="t0247b22"></a>得斯陀含；五下分結盡，得阿那含；種種神<a class="t" id="t0247b23"></a>通境界，天眼、天耳、他心智、宿命智、生死智、<a class="t" id="t0247b24"></a>漏盡智皆悉得。是故，比丘！當修二法，修習<a class="t" id="t0247b25"></a>多修習，修二法故，知種種界，乃至漏盡。」</p>
<a class="t" id="t0247b26"></a><p><a class="t-linehead" id="t-linehead0247b26"></a>爾時，尊者婆蹉聞佛所說，歡喜作禮而去。爾<a class="t" id="t0247b27"></a>時，婆蹉獨一靜處，專精思惟，不放逸住，乃至<a class="t" id="t0247b28"></a>自知不受後有。</p>
<p><a class="t-linehead" id="t-linehead0247b28"></a>時，有眾多比丘莊嚴方便，<a class="t" id="t0247b29"></a>欲詣世尊恭敬供養。</p>
<p><a class="t-linehead" id="t-linehead0247b29"></a>爾時，婆蹉問眾多比<a class="t" id="t0247c01"></a>丘：「汝等莊嚴方便，欲詣世尊恭敬供養耶？」</p>
<a class="t" id="t0247c02"></a><p><a class="t-linehead" id="t-linehead0247c02"></a>諸比丘答言：「爾。」</p>
<p>爾時，婆蹉語諸比丘：「尊者！持<a class="t" id="t0247c03"></a>我語，敬禮世尊，問訊起居輕利，少病少惱，<a class="t" id="t0247c04"></a>安樂住不？言：『婆蹉比丘白世尊言：「我已供<a class="t" id="t0247c05"></a>養世尊，具足奉事，令歡悅，非不歡悅；大師<a class="t" id="t0247c06"></a>弟子所作皆悉已作，供養大師，令歡悅，非<a class="t" id="t0247c07"></a>不歡悅。」』」</p>
<p><a class="t-linehead" id="t-linehead0247c07"></a>時，眾多比丘往詣佛所，稽首禮足，<a class="t" id="t0247c08"></a>退坐一面，白佛言：「世尊！尊者婆蹉稽首敬<a class="t" id="t0247c09"></a>禮世尊足……」乃至「歡悅，非不歡悅。」</p>
<p><a class="t-linehead" id="t-linehead0247c09"></a>佛告諸比<a class="t" id="t0247c10"></a>丘：「諸天先已語我，汝今復說。如來成就第<a class="t" id="t0247c11"></a>一知見，亦如婆蹉比丘，有如是德力。」</p>
<p><a class="t-linehead" id="t-linehead0247c11"></a>爾時，<a class="t" id="t0247c12"></a>世尊為彼婆蹉比丘說第一記。</p>
<p><a class="t-linehead" id="t-linehead0247c12"></a>佛說此經<a class="t" id="t0247c13"></a>已，諸比丘聞佛所說，歡喜奉行。</p>
<a class="t" id="t0247c14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>