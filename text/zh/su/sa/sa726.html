<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="726"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（七二六）</h1></div><p>如是我聞：</p><p>一時，佛住王舍城夾谷精<a class="t" id="t0195b11"></a>舍。爾時，尊者阿難亦在彼住。</p><p>時，尊者阿難獨<a class="t" id="t0195b12"></a>一靜處禪思思惟，作如是念：「半梵行者，所<a class="t" id="t0195b13"></a>謂善知識、善伴黨、善隨從，非惡知識、惡伴<a class="t" id="t0195b14"></a>黨、惡隨從。」</p><p>時，尊者阿難從禪覺，往詣佛所，<a class="t" id="t0195b15"></a>稽首禮足，退坐一面，白佛言：「世尊！我獨一<a class="t" id="t0195b16"></a>靜處禪思思惟，作是念：『半梵行者，所謂善知<a class="t" id="t0195b17"></a>識、善伴黨、善隨從，非惡知識、惡伴黨、惡隨<a class="t" id="t0195b18"></a>從。』」</p><p>佛告阿難：「莫作是言：『半梵行者，謂善知<a class="t" id="t0195b19"></a>識、善伴黨、善隨從，非惡知識、惡伴黨、惡隨<a class="t" id="t0195b20"></a>從。』所以者何？純一滿靜，梵行清白，所謂善<a class="t" id="t0195b21"></a>知識、善伴黨、善隨從，非惡知識、惡伴黨、惡<a class="t" id="t0195b22"></a>隨從。我為善知識故，有眾生於我所取<a class="t" id="t0195b23"></a>念覺分，依遠離、依無欲、依滅、向於捨。如<a class="t" id="t0195b24"></a>是擇法覺分，精進、喜、猗、定、捨覺分，依遠<a class="t" id="t0195b25"></a>離、依無欲、依滅、向於捨。以是故當知，阿<a class="t" id="t0195b26"></a>難！純一滿靜，梵行清白，謂善知識、善伴黨、<a class="t" id="t0195b27"></a>善隨從，非惡知識、非惡伴黨、非惡隨從。」</p><p>佛<a class="t" id="t0195b28"></a>說此經已，諸比丘聞佛所說，歡喜奉行。<a class="t" id="t0195b29"></a></p></article></section></div></body></html>
