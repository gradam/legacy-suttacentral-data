<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1260"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一二六○）</h1></div><p>如是我聞：</p><p>一時，佛住舍衛國祇樹給<a class="t" id="t0345c08"></a>孤獨園。</p><p>爾時，世尊告諸比丘：「過去世時，有<a class="t" id="t0345c09"></a>一<span class="gaiji">猫<!--gaiji,貓,1[狂-王+苗],2&#x732B;,3--></span>狸，飢渴羸瘦，於孔穴中伺求鼠子。若<a class="t" id="t0345c10"></a>鼠子出，當取食之。有時鼠子出穴遊戲，時，<a class="t" id="t0345c11"></a>彼<span class="gaiji">猫<!--gaiji,貓,1[狂-王+苗],2&#x732B;,3--></span>狸疾取吞之。鼠子身小，生入腹中；入<a class="t" id="t0345c12"></a>腹中已，食其內藏，食內藏時，<span class="gaiji">猫<!--gaiji,貓,1[狂-王+苗],2&#x732B;,3--></span>狸迷悶，東<a class="t" id="t0345c13"></a>西狂走，空宅、<span class="gaiji">塜<!--gaiji,,1[土*(蒙-卄)],2&#x585C;,3--></span>間，不知何止，遂至於死。</p><p>「如<a class="t" id="t0345c14"></a>是，比丘！有愚癡人依聚落住，晨朝著衣持<a class="t" id="t0345c15"></a><span class="gaiji">鉢<!--gaiji,缽,1[金*本],2&#x9262;,3--></span>，入村乞食，不善護身，不守根門，心不<a class="t" id="t0345c16"></a>繫念，見諸女人，起不正思惟，而取色相，發<a class="t" id="t0345c17"></a>貪欲心，貪欲發已，欲火熾燃，燒其身心；燒<a class="t" id="t0345c18"></a>身心已，馳心狂逸，不樂精舍、不樂空閑、不<a class="t" id="t0345c19"></a>樂樹下，為惡不善心侵食內法，捨戒退減，<a class="t" id="t0345c20"></a>此愚癡人長夜常得不饒益苦。是故，比丘！<a class="t" id="t0345c21"></a>當如是學：『善護其身，守諸根門，繫心正念，<a class="t" id="t0345c22"></a>入村乞食。』當如是學。」</p><p>佛說此經已，諸比丘<a class="t" id="t0345c23"></a>聞佛所說，歡喜奉行。<a class="t" id="t0345c24"></a></p></article></section></div></body></html>
