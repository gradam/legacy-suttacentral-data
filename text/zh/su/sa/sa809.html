<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa809">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 809</span><span class="mirror-right">（八〇九）</span></h1>
</div>
<p><a class="t-linehead" id="t-linehead0207b21"></a>如是我聞：</p>
<p>一時，佛住金剛聚落跋求<a class="t" id="t0207b22"></a>摩河側薩羅梨林中。</p>
<p><a class="t-linehead" id="t-linehead0207b22"></a>爾時，世尊為諸比丘<a class="t" id="t0207b23"></a>說不淨觀，讚歎不淨觀言：「諸比丘修不淨<a class="t" id="t0207b24"></a>觀，多修習者，得大果大福利。」</p>
<p><a class="t-linehead" id="t-linehead0207b24"></a>時，諸比丘修<a class="t" id="t0207b25"></a>不淨觀已，極厭患身，或以刀自殺，或服毒<a class="t" id="t0207b26"></a>藥，或繩自絞、投巖自殺，或令餘比丘殺。</p>
<p><a class="t-linehead" id="t-linehead0207b26"></a>有<a class="t" id="t0207b27"></a>異比丘極生厭患惡露不淨，至鹿林梵志<a class="t" id="t0207b28"></a>子所，語鹿林梵志子言：「賢首！汝能殺我者，<a class="t" id="t0207b29"></a>衣鉢屬汝。」</p>
<p><a class="t-linehead" id="t-linehead0207b29"></a>時，鹿林梵志子即殺彼比丘，持<a class="t" id="t0207c01"></a>刀至跋求摩河邊，洗刀時，有魔天住於空<a class="t" id="t0207c02"></a>中，讚鹿林梵志子言：「善哉！善哉！賢首！汝得<a class="t" id="t0207c03"></a>無量功德，能令諸沙門釋子持戒有德，未度<a class="t" id="t0207c04"></a>者度，未脫者脫，未穌息者令得穌息，未<a class="t" id="t0207c05"></a>涅槃者令得涅槃，諸長利衣鉢雜物悉皆<a class="t" id="t0207c06"></a>屬汝。」</p>
<p><a class="t-linehead" id="t-linehead0207c06"></a>時，鹿林梵志子聞讚歎已，增惡邪見，<a class="t" id="t0207c07"></a>作是念：「我今真實大作福德，令沙門釋子<a class="t" id="t0207c08"></a>持戒功德者，未度者度，未脫者脫，未穌息<a class="t" id="t0207c09"></a>者令得穌息，未涅槃者令得涅槃，衣鉢<a class="t" id="t0207c10"></a>雜物悉皆屬我。」於是手執利刀，循諸房舍、<a class="t" id="t0207c11"></a>諸經行處、別房、禪房，見諸比丘，作如是言：<a class="t" id="t0207c12"></a>「何等沙門持戒有德，未度者我能令度，未脫<a class="t" id="t0207c13"></a>者令脫，未穌息者令得穌息，未涅槃令<a class="t" id="t0207c14"></a>得涅槃？」</p>
<p><a class="t-linehead" id="t-linehead0207c14"></a>時，有諸比丘厭患身者，皆出房<a class="t" id="t0207c15"></a>舍，語鹿林梵志子言：「我未得度，汝當度我；<a class="t" id="t0207c16"></a>我未得脫，汝當脫我；我未得穌息，汝當<a class="t" id="t0207c17"></a>令我得穌息；我未得涅槃，汝當令我得<a class="t" id="t0207c18"></a>涅槃。」</p>
<p><a class="t-linehead" id="t-linehead0207c18"></a>時，鹿林梵志子即以利刀殺彼比丘，<a class="t" id="t0207c19"></a>次第，乃至殺六十人。</p>
<p><a class="t-linehead" id="t-linehead0207c19"></a>爾時，世尊至十五日說<a class="t" id="t0207c20"></a>戒時，於眾僧前坐，告尊者阿難：「何因何緣<a class="t" id="t0207c21"></a>諸比丘轉少、轉減、轉盡？」</p>
<p><a class="t-linehead" id="t-linehead0207c21"></a>阿難白佛言：「世尊<a class="t" id="t0207c22"></a>為諸比丘說修不淨觀，讚歎不淨觀。諸比<a class="t" id="t0207c23"></a>丘修不淨觀已，極厭患身……」廣說乃至「殺六<a class="t" id="t0207c24"></a>十比丘。世尊！以是因緣故，令諸比丘轉少、<a class="t" id="t0207c25"></a>轉減、轉盡。唯願世尊更說餘法，令諸比丘<a class="t" id="t0207c26"></a>聞已，勤修智慧，樂受正法，樂住正法。」</p>
<p><a class="t-linehead" id="t-linehead0207c26"></a>佛<a class="t" id="t0207c27"></a>告阿難：「是故，我今次第說，住微細住，隨<a class="t" id="t0207c28"></a>順開覺，已起、未起惡不善法速令休息，如<a class="t" id="t0207c29"></a>天大雨，起、未起塵能令休息。如是，比丘！修<a class="t" id="t0208a01"></a>微細住，諸起、未起惡不善法能令休息，阿<a class="t" id="t0208a02"></a>難！何等為微細住多修習，隨順開覺，已起、<a class="t" id="t0208a03"></a>未起惡不善法能令休息？謂安那般那念住。」</p>
<a class="t" id="t0208a04"></a><p><a class="t-linehead" id="t-linehead0208a04"></a>阿難白佛：「云何修習安那般那念住，隨順<a class="t" id="t0208a05"></a>開覺，已起、未起惡不善法能令休息？」</p>
<p><a class="t-linehead" id="t-linehead0208a05"></a>佛告<a class="t" id="t0208a06"></a>阿難：「若比丘依止聚落……」如前廣說，乃至「如<a class="t" id="t0208a07"></a>滅出息念而學。」</p>
<p><a class="t-linehead" id="t-linehead0208a07"></a>佛說此經已，尊者阿難聞<a class="t" id="t0208a08"></a>佛所說，歡喜奉行。</p>
<a class="t" id="t0208a09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>