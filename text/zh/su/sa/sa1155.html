<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1155"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一一五五）</h1></div><p>如是我聞：</p><p>一時，佛在拘薩羅人間<a class="t" id="t0307c08"></a>遊行，至舍衛國祇樹給孤獨園。</p><p>時，有婆羅<a class="t" id="t0307c09"></a>門名曰違義，聞沙門瞿曇從拘薩羅國人<a class="t" id="t0307c10"></a>間遊行，至舍衛國祇樹給孤獨園。聞已，作是<a class="t" id="t0307c11"></a>念：「我當往詣沙門瞿曇所，聞所說法，當反<a class="t" id="t0307c12"></a>其義。」作是念已，往詣精舍，至世尊所。</p><p>爾時，<a class="t" id="t0307c13"></a>世尊無量眷屬圍繞說法。世尊遙見違義婆<a class="t" id="t0307c14"></a>羅門來，即默然住。</p><p>違義婆羅門白佛言：「瞿<a class="t" id="t0307c15"></a>曇說法，樂欲聞之！」</p><p>爾時，世尊即說偈言：<a class="t" id="t0307c16"></a></p><blockquote class="gatha"><p>「違義婆羅門，　　未能解深義，<a class="t" id="t0307c17"></a><br>內懷嫉恚心，　　欲為法留難。<a class="t" id="t0307c18"></a><br>調伏違反心，　　諸不信樂意，<a class="t" id="t0307c19"></a><br>息諸障礙垢，　　則解深妙說。」<a class="t" id="t0307c20"></a></p></blockquote><p>時，違義婆羅門作是念：「沙門瞿曇已知我心。」<a class="t" id="t0307c21"></a>聞佛所說，歡喜隨喜，從座起而去。<a class="t" id="t0307c22"></a></p></article></section></div></body></html>