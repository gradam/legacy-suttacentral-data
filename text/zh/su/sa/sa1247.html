<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1247"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一二四七）</h1></div><p>如是我聞：</p><p>一時，佛住王舍城迦蘭陀<a class="t" id="t0342a04"></a>竹園。</p><p>爾時，世尊告諸比丘：「應當專心方便，<a class="t" id="t0342a05"></a>隨時思惟三相。云何為三？隨時思惟止相，<a class="t" id="t0342a06"></a>隨時思惟舉相，隨時思惟捨相。若比丘一向<a class="t" id="t0342a07"></a>思惟止相，則於是處其心下劣。若復一向<a class="t" id="t0342a08"></a>思惟舉相，則於是處掉亂心起，若復一向<a class="t" id="t0342a09"></a>思惟捨相，則於是處不得正定，盡諸有<a class="t" id="t0342a10"></a>漏。</p><p>「以彼比丘隨時思惟止相，隨時思惟舉相，<a class="t" id="t0342a11"></a>隨時思惟捨相故，心則正定，盡諸有漏。如<a class="t" id="t0342a12"></a>巧金師、金師弟子以生金著於爐中增火，<a class="t" id="t0342a13"></a>隨時扇<span class="gaiji">韛<!--gaiji,,1[糒-米+韋],2&#x97DB;,3--></span>，隨時水灑，隨時俱捨。若一向鼓<span class="gaiji">韛<!--gaiji,,1[糒-米+韋],2&#x97DB;,3--></span><a class="t" id="t0342a14"></a>者，即於是處生金焦盡。一向水灑，則於<a class="t" id="t0342a15"></a>是處，生金堅強。若一向俱捨，則於是處<a class="t" id="t0342a16"></a>生金不熟，則無所用。是故，巧金師、金師弟<a class="t" id="t0342a17"></a>子於彼生金隨時鼓<span class="gaiji">韛<!--gaiji,,1[糒-米+韋],2&#x97DB;,3--></span>，隨時水灑，隨時兩<a class="t" id="t0342a18"></a>捨。如是生金，得等調適，隨事所用。如是，<a class="t" id="t0342a19"></a>比丘！專心方便，時時思惟，憶念三相，乃至<a class="t" id="t0342a20"></a>漏盡。」</p><p>佛說是經已，諸比丘聞佛所說，歡<a class="t" id="t0342a21"></a>喜奉行。<a class="t" id="t0342a22"></a></p></article></section></div></body></html>
