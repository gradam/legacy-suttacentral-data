<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1069"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○六九）</h1></div><p>如是我聞：</p><p>一時，佛住舍衛國祇樹給<a class="t" id="t0277b29"></a>孤獨園。</p><p>時，有尊者毘舍佉般闍梨子，集供<a class="t" id="t0277c01"></a>養堂，為眾多比丘說法，言辭滿足，妙音清<a class="t" id="t0277c02"></a>徹，句味辯正，隨智慧說，聽者樂聞，無所依<a class="t" id="t0277c03"></a>說，顯現深義，令諸比丘一心專聽。</p><p>爾時，世<a class="t" id="t0277c04"></a>尊入晝正受，以淨天耳過於人耳，聞說法<a class="t" id="t0277c05"></a>聲，從三昧起，往詣講堂，於大眾前坐，告<a class="t" id="t0277c06"></a>毘舍佉般闍梨子：「善哉！善哉！毘舍佉！汝能為<a class="t" id="t0277c07"></a>諸比丘於此供養堂，為眾多比丘說法，言<a class="t" id="t0277c08"></a>辭滿足，乃至顯現深義，令諸比丘專精敬<a class="t" id="t0277c09"></a>重，一心樂聽，汝當數數為諸比丘如是說<a class="t" id="t0277c10"></a>法，令諸比丘專精敬重，一心樂聽，當得長<a class="t" id="t0277c11"></a>夜以義饒益，安隱樂住。」爾時，世尊即說偈言：<a class="t" id="t0277c12"></a></p><blockquote class="gatha"><p>「若不說法者，　　愚智雜難分，<a class="t" id="t0277c13"></a><br>此愚此智慧，　　無由自顯現，<a class="t" id="t0277c14"></a><br>善說清涼法，　　因說智乃彰，<a class="t" id="t0277c15"></a><br>說法為明照，　　光顯大仙幢，<a class="t" id="t0277c16"></a><br>善說為仙幢，　　法為羅漢幢。」<a class="t" id="t0277c17"></a></p></blockquote><p>佛說此經已，尊者毘舍佉般闍梨子聞佛所<a class="t" id="t0277c18"></a>說，歡喜隨喜，作禮而去。<a class="t" id="t0277c19"></a></p></article></section></div></body></html>
