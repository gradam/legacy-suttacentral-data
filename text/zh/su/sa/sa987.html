<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="987"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九八七）</h1></div><p>如是我聞：</p><p>一時，佛住舍衛國祇樹給孤<a class="t" id="t0257a12"></a>獨園。</p><p>爾時，世尊告諸比丘：「我於二法依止<a class="t" id="t0257a13"></a>多住。云何為二？於諸善法未曾知足，於斷<a class="t" id="t0257a14"></a>未曾遠離，於善法不知足故，於諸斷法<a class="t" id="t0257a15"></a>未曾遠離故，乃至肌消肉盡，筋連骨立，終<a class="t" id="t0257a16"></a>不捨離精勤方便，不捨善法，不得未得，終<a class="t" id="t0257a17"></a>不休息，未曾於劣心生歡喜，常樂增進，昇<a class="t" id="t0257a18"></a>上上道。如是精進住故，疾得阿耨多羅三<a class="t" id="t0257a19"></a>藐三菩提等。比丘！當於二法依止多住，於<a class="t" id="t0257a20"></a>諸善法不生足想；依於諸斷，未曾捨離，乃<a class="t" id="t0257a21"></a>至肌消肉盡，筋連骨立，精勤方便，堪能修習<a class="t" id="t0257a22"></a>善法不息。是故，比丘！於諸下劣，生歡喜想，<a class="t" id="t0257a23"></a>當修上上昇進多住。如是修習不久，當得<a class="t" id="t0257a24"></a>速盡諸漏，無漏心解脫、慧解脫，現法自知<a class="t" id="t0257a25"></a>作證：『我生已盡，梵行已立，所作已作，自知<a class="t" id="t0257a26"></a>不受後有。』」</p><p>佛說此經已，諸比丘聞佛所說，<a class="t" id="t0257a27"></a>歡喜奉行。<a class="t" id="t0257a28"></a></p></article></section></div></body></html>
