<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa987">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 987</span><span class="mirror-right">（九八七）</span></h1>
</div>
<p><a class="t-linehead" id="t-linehead0257a11"></a>如是我聞：</p>
<p>一時，佛住舍衛國祇樹給孤<a class="t" id="t0257a12"></a>獨園。</p>
<p><a class="t-linehead" id="t-linehead0257a12"></a>爾時，世尊告諸比丘：「我於二法依止<a class="t" id="t0257a13"></a>多住。云何為二？於諸善法未曾知足，於斷<a class="t" id="t0257a14"></a>未曾遠離，於善法不知足故，於諸斷法<a class="t" id="t0257a15"></a>未曾遠離故，乃至肌消肉盡，筋連骨立，終<a class="t" id="t0257a16"></a>不捨離精勤方便，不捨善法，不得未得，終<a class="t" id="t0257a17"></a>不休息，未曾於劣心生歡喜，常樂增進，昇<a class="t" id="t0257a18"></a>上上道。如是精進住故，疾得阿耨多羅三<a class="t" id="t0257a19"></a>藐三菩提等。比丘！當於二法依止多住，於<a class="t" id="t0257a20"></a>諸善法不生足想；依於諸斷，未曾捨離，乃<a class="t" id="t0257a21"></a>至肌消肉盡，筋連骨立，精勤方便，堪能修習<a class="t" id="t0257a22"></a>善法不息。是故，比丘！於諸下劣，生歡喜想，<a class="t" id="t0257a23"></a>當修上上昇進多住。如是修習不久，當得<a class="t" id="t0257a24"></a>速盡諸漏，無漏心解脫、慧解脫，現法自知<a class="t" id="t0257a25"></a>作證：『我生已盡，梵行已立，所作已作，自知<a class="t" id="t0257a26"></a>不受後有。』」</p>
<p><a class="t-linehead" id="t-linehead0257a26"></a>佛說此經已，諸比丘聞佛所說，<a class="t" id="t0257a27"></a>歡喜奉行。</p>
<a class="t" id="t0257a28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>