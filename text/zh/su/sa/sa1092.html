<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1092"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1092</span><span class="mirror-right">（一〇九二）</span></h1></div><p><a class="t-linehead" id="t-linehead0286b22"></a>如是我聞：</p><p>一時，佛住欝鞞羅聚落<a class="t" id="t0286b23"></a>尼連禪河側，於菩提樹下成佛未久。</p><p><a class="t-linehead" id="t-linehead0286b23"></a>時，<a class="t" id="t0286b24"></a>魔波旬作是念：「今沙門瞿曇住欝鞞羅聚<a class="t" id="t0286b25"></a>落尼連禪河側，於菩提樹下成佛未久。我<a class="t" id="t0286b26"></a>當往彼，為作留難。」即化作年少，往住佛<a class="t" id="t0286b27"></a>前，而說偈言：</p><a class="t" id="t0286b28"></a><blockquote class="gatha"><p>「獨入一空處，　　禪思靜思惟，<a class="t" id="t0286b29"></a><br>　已捨國財寶，　　於此復何求？<a class="t" id="t0286c01"></a><br>　若求聚落利，　　何不習近人，<a class="t" id="t0286c02"></a><br>　既不習近人，　　終竟何所得。」</p></blockquote><a class="t" id="t0286c03"></a><p><a class="t-linehead" id="t-linehead0286c03"></a>爾時，世尊作是念：「惡魔波旬欲作嬈亂。」即<a class="t" id="t0286c04"></a>說偈言：</p><a class="t" id="t0286c05"></a><blockquote class="gatha"><p>「已得大財利，　　志足安寂滅，<a class="t" id="t0286c06"></a><br>　摧伏諸魔軍，　　不著於色欲。<a class="t" id="t0286c07"></a><br>　獨一而禪思，　　服食禪妙樂，<a class="t" id="t0286c08"></a><br>　是故不與人，　　周旋相習近。」</p></blockquote><a class="t" id="t0286c09"></a><p><a class="t-linehead" id="t-linehead0286c09"></a>魔復說偈言：</p><a class="t" id="t0286c10"></a><blockquote class="gatha"><p>「瞿曇若自知，　　安隱涅槃道，<a class="t" id="t0286c11"></a><br>　獨善無為樂，　　何為強化人。」</p></blockquote><a class="t" id="t0286c12"></a><p><a class="t-linehead" id="t-linehead0286c12"></a>佛復說偈答言：</p><a class="t" id="t0286c13"></a><blockquote class="gatha"><p>「非魔所制處，　　來問度彼岸，<a class="t" id="t0286c14"></a><br>　我則以正答，　　令彼得涅槃。<a class="t" id="t0286c15"></a><br>　時得不放逸，　　不隨魔自在。」</p></blockquote><a class="t" id="t0286c16"></a><p><a class="t-linehead" id="t-linehead0286c16"></a>魔復說偈言：</p><a class="t" id="t0286c17"></a><blockquote class="gatha"><p>「有石似凝膏，　　飛烏欲來食，<a class="t" id="t0286c18"></a><br>　竟不得其味，　　損觜還歸空。<a class="t" id="t0286c19"></a><br>　我今亦如彼，　　徒勞歸天宮。」</p></blockquote><a class="t" id="t0286c20"></a><p><a class="t-linehead" id="t-linehead0286c20"></a>魔說是已，內懷憂慼，心生變悔，低頭伏地，<a class="t" id="t0286c21"></a>以指畫地。</p><p><a class="t-linehead" id="t-linehead0286c21"></a>魔有三女，一名愛欲，二名<a class="t" id="t0286c22"></a>愛念，三名愛樂，來至波旬所，而說偈言：</p><a class="t" id="t0286c23"></a><blockquote class="gatha"><p>「父今何愁慼，　　士夫何足憂，<a class="t" id="t0286c24"></a><br>　我以愛欲繩，　　縛彼如調象。<a class="t" id="t0286c25"></a><br>　牽來至父前，　　令隨父自在。」</p></blockquote><a class="t" id="t0286c26"></a><p><a class="t-linehead" id="t-linehead0286c26"></a>魔答女言：</p><a class="t" id="t0286c27"></a><blockquote class="gatha"><p>「彼已離恩愛，　　非欲所能招，<a class="t" id="t0286c28"></a><br>　已出於魔境，　　是故我憂愁。」</p></blockquote><a class="t" id="t0286c29"></a><p><a class="t-linehead" id="t-linehead0286c29"></a>時，魔三女身放光焰，熾如雲中電，來詣佛<a class="t" id="t0287a01"></a>所，稽首禮足，退住一面，白佛言：「我今歸世<a class="t" id="t0287a02"></a>尊足下，給侍使令。」</p><p><a class="t-linehead" id="t-linehead0287a02"></a>爾時，世尊都不顧視。</p><p>知<a class="t" id="t0287a03"></a>如來離諸愛欲，心善解脫。如是第二、第三<a class="t" id="t0287a04"></a>說。</p><p><a class="t-linehead" id="t-linehead0287a04"></a>時，三魔女自相謂言：「士夫有種種隨形愛<a class="t" id="t0287a05"></a>欲，今當各各變化，作百種童女色、作百種<a class="t" id="t0287a06"></a>初嫁色、作百種未產色、作百種已產色、作<a class="t" id="t0287a07"></a>百種中年色、作百種宿年色，作此種種形<a class="t" id="t0287a08"></a>類，詣沙門瞿曇所，作是言：『今悉歸尊足下，<a class="t" id="t0287a09"></a>供給使令。』」</p><p><a class="t-linehead" id="t-linehead0287a09"></a>作此議已，即作種種變化，如上<a class="t" id="t0287a10"></a>所說，詣世尊所，稽首禮足，退住一面，白<a class="t" id="t0287a11"></a>佛言：「世尊！我等今日歸尊足下，供給使令。」</p><a class="t" id="t0287a12"></a><p><a class="t-linehead" id="t-linehead0287a12"></a>爾時，世尊都不顧念。</p><p>「如來法離諸愛欲。」如<a class="t" id="t0287a13"></a>是再三說已。</p><p><a class="t-linehead" id="t-linehead0287a13"></a>時，三魔女自相謂言：「若未離欲<a class="t" id="t0287a14"></a>士夫，見我等種種妙體，心則迷亂，欲氣衝<a class="t" id="t0287a15"></a>擊，胸臆破裂，熱血熏面。然今沙門瞿曇於<a class="t" id="t0287a16"></a>我等所都不顧眄，如其如來離欲解脫，得<a class="t" id="t0287a17"></a>善解脫想。我等今日當復各各說偈而問。」<a class="t" id="t0287a18"></a>復到佛前，稽首禮足，退住一面。</p><p><a class="t-linehead" id="t-linehead0287a18"></a>愛欲天女<a class="t" id="t0287a19"></a>即說偈言：</p><a class="t" id="t0287a20"></a><blockquote class="gatha"><p>「獨一禪寂默，　　捨俗錢財寶，<a class="t" id="t0287a21"></a><br>　既捨於世利，　　今復何所求？<a class="t" id="t0287a22"></a><br>　若求聚落利，　　何不習近人，<a class="t" id="t0287a23"></a><br>　竟不習近人，　　終竟何所得？」</p></blockquote><a class="t" id="t0287a24"></a><p><a class="t-linehead" id="t-linehead0287a24"></a>佛說偈答言：</p><a class="t" id="t0287a25"></a><blockquote class="gatha"><p>「已得大財利，　　志足安寂滅，<a class="t" id="t0287a26"></a><br>　摧伏諸魔軍，　　不著於色欲。<a class="t" id="t0287a27"></a><br>　是故不與人，　　周旋相習近。」</p></blockquote><a class="t" id="t0287a28"></a><p><a class="t-linehead" id="t-linehead0287a28"></a>愛念天女復說偈言：</p><a class="t" id="t0287a29"></a><blockquote class="gatha"><p>「多修何妙禪，　　而度五欲流？<a class="t" id="t0287b01"></a><br>　復以何方便，　　度於第六海？<a class="t" id="t0287b02"></a><br>　云何修妙禪，　　於諸深廣欲，<a class="t" id="t0287b03"></a><br>　得度於彼岸，　　不為愛所持？」</p></blockquote><a class="t" id="t0287b04"></a><p><a class="t-linehead" id="t-linehead0287b04"></a>爾時，世尊說偈答言：</p><a class="t" id="t0287b05"></a><blockquote class="gatha"><p>「身得止息樂，　　心得善解脫，<a class="t" id="t0287b06"></a><br>　無為無所作，　　正念不傾動，<a class="t" id="t0287b07"></a><br>　了知一切法，　　不起諸亂覺，<a class="t" id="t0287b08"></a><br>　愛恚睡眠覆，　　斯等皆已離。<a class="t" id="t0287b09"></a><br>　如是多修習，　　得度於五欲，<a class="t" id="t0287b10"></a><br>　亦於第六海，　　悉得度彼岸。<a class="t" id="t0287b11"></a><br>　如是修習禪，　　於諸深廣欲，<a class="t" id="t0287b12"></a><br>　悉得度彼岸，　　不為彼所持。」</p></blockquote><a class="t" id="t0287b13"></a><p><a class="t-linehead" id="t-linehead0287b13"></a>時，愛樂天女復說偈言：</p><a class="t" id="t0287b14"></a><blockquote class="gatha"><p>「已斷除恩愛，　　淳厚積集欲，<a class="t" id="t0287b15"></a><br>　多生人淨信，　　得度於欲流。<a class="t" id="t0287b16"></a><br>　開發明智慧，　　超踰死魔境。」</p></blockquote><a class="t" id="t0287b17"></a><p><a class="t-linehead" id="t-linehead0287b17"></a>爾時，世尊說偈答言：</p><a class="t" id="t0287b18"></a><blockquote class="gatha"><p>「大方便廣度，　　入如來法律，<a class="t" id="t0287b19"></a><br>　斯等皆已度，　　慧者復何憂？」</p></blockquote><a class="t" id="t0287b20"></a><p><a class="t-linehead" id="t-linehead0287b20"></a>時，三天女志願不滿，還詣其父魔波旬所。</p><p>時，<a class="t" id="t0287b21"></a>魔波旬遙見女來，說偈弄之：</p><a class="t" id="t0287b22"></a><blockquote class="gatha"><p>「汝等三女子，　　自誇說堪能，<a class="t" id="t0287b23"></a><br>　咸放身光焰，　　如電雲中流，<a class="t" id="t0287b24"></a><br>　至大精進所，　　各現其容姿，<a class="t" id="t0287b25"></a><br>　反為其所破，　　如風飄其綿。<a class="t" id="t0287b26"></a><br>　欲以爪破山，　　齒齧破鐵丸，<a class="t" id="t0287b27"></a><br>　欲以髮藕絲，　　旋轉於大山。<a class="t" id="t0287b28"></a><br>　和合悉解脫，　　而望亂其心，<a class="t" id="t0287b29"></a><br>　<span class="corr" title="[著&gt;若] cf.【麗】">若</span>能縛風足，　　令月空中墮。<a class="t" id="t0287c01"></a><br>　以手抒大海，　　氣歔動雪山，<a class="t" id="t0287c02"></a><br>　和合悉解脫，　　亦可令傾動。<a class="t" id="t0287c03"></a><br>　於深巨海中，　　而求安足地，<a class="t" id="t0287c04"></a><br>　如來於一切，　　和合悉解脫。<a class="t" id="t0287c05"></a><br>　正覺大海中，　　求傾動亦然。」</p></blockquote><a class="t" id="t0287c06"></a><p><a class="t-linehead" id="t-linehead0287c06"></a><span class="corr" title="[如&gt;時] cf.【麗】">時</span>魔波旬弄三女已，即沒不現。</p><a class="t" id="t0287c07"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
