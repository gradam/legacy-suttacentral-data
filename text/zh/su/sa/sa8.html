<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="8"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（八）</h1></div><p>如是我聞：</p><p>一時，佛住舍衛國祇樹給孤<a class="t" id="t0001c23"></a>獨園。</p><p>爾時，世尊告諸比丘：「過去、未來色無<a class="t" id="t0001c24"></a>常，況現在色！聖弟子！如是觀者，不顧過<a class="t" id="t0001c25"></a>去色，不欲未來色，於現在色厭、離欲、<a class="t" id="t0001c26"></a>正向滅盡。如是，過去、未來受、想、行、識無常，<a class="t" id="t0001c27"></a>況現在識！聖弟子！如是觀者，不顧過去<a class="t" id="t0001c28"></a>識，不欣未來識，於現在識厭、離欲、正向<a class="t" id="t0001c29"></a>滅盡。如無常，苦、空、非我亦復如是。」</p><p>時，諸比<a class="t" id="t0002a01"></a>丘聞佛所說，歡喜奉行。<a class="t" id="t0002a02"></a></p></article></section></div></body></html>