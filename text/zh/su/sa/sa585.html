<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="585"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五八五）</h1></div><p>如是我聞：</p><p>一時，佛住釋氏優羅提那<a class="t" id="t0155c01"></a>塔所。</p><p>爾時，世尊新剃鬚髮，於後夜時結加<a class="t" id="t0155c02"></a>趺坐，直身正意，繫念在前，以衣覆頭。</p><p>時，優<a class="t" id="t0155c03"></a>羅提那塔邊有天神住，放身光明，遍照精<a class="t" id="t0155c04"></a>舍，白佛言：「沙門憂耶？」佛告天神：「何所忘失？」<a class="t" id="t0155c05"></a></p><p>天神復問：「沙門為歡喜耶？」</p><p>佛告天神：「為何<a class="t" id="t0155c06"></a>所得？」</p><p>天神復問：「沙門不憂不喜耶？」</p><p>佛告天<a class="t" id="t0155c07"></a>神：「如是，如是。」</p><p>爾時，天神即說偈言：<a class="t" id="t0155c08"></a></p><blockquote class="gatha"><p>「為離諸煩惱，　　為無有歡喜，<a class="t" id="t0155c09"></a><br>云何獨一住？　　非不樂所壞。」<a class="t" id="t0155c10"></a></p></blockquote><p>爾時，世尊說偈答言：<a class="t" id="t0155c11"></a></p><blockquote class="gatha"><p>「我無惱解脫，　　亦無有歡喜，<a class="t" id="t0155c12"></a><br>不樂不能壞，　　故獨一而住。」<a class="t" id="t0155c13"></a></p></blockquote><p>時，彼天神復說偈言：<a class="t" id="t0155c14"></a></p><blockquote class="gatha"><p>「云何得無惱？　　云何無歡喜？<a class="t" id="t0155c15"></a><br>云何獨一住？　　非不樂所壞。」<a class="t" id="t0155c16"></a></p></blockquote><p>爾時世尊說偈答言：<a class="t" id="t0155c17"></a></p><blockquote class="gatha"><p>「煩惱生歡喜，　　喜亦生煩惱，<a class="t" id="t0155c18"></a><br>無惱亦無喜，　　天神當護持。」<a class="t" id="t0155c19"></a></p></blockquote><p>時，彼天神復說偈言：<a class="t" id="t0155c20"></a></p><blockquote class="gatha"><p>「善哉無煩惱，　　善哉無歡喜，<a class="t" id="t0155c21"></a><br>善哉獨一住，　　不為不喜壞。<a class="t" id="t0155c22"></a><br>久見婆羅門，　　逮得般涅槃，<a class="t" id="t0155c23"></a><br>一切怖<span class="corr" title="[己&gt;已]">已過，　　永超世恩愛。」</span><a class="t" id="t0155c24"></a></p></blockquote><p>時，彼天神聞佛所說，歡喜隨喜，稽首佛<a class="t" id="t0155c25"></a>足，即沒不現。<a class="t" id="t0155c26"></a></p></article></section></div></body></html>
