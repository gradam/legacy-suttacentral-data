<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa93">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 93</span><span class="mirror-right">（九三） 火</span></h1>
</div>
<p><a class="t-linehead" id="t-linehead0024b13"></a>如是我聞：</p>
<p>一時，佛在拘薩羅人間遊<a class="t" id="t0024b14"></a>行，至舍衛國祇樹給孤獨園。</p>
<p><a class="t-linehead" id="t-linehead0024b14"></a>時，有長身婆<a class="t" id="t0024b15"></a>羅門，作如是邪盛大會——以七百特牛行列<a class="t" id="t0024b16"></a>繫柱，特、牸、水牛及諸羊犢、種種小蟲悉皆<a class="t" id="t0024b17"></a>繫縛，辦諸飲食、廣行布施，種種外道從諸<a class="t" id="t0024b18"></a>國國皆悉來集邪盛會所。</p>
<p><a class="t-linehead" id="t-linehead0024b18"></a>時，長身婆羅門<a class="t" id="t0024b19"></a>聞沙門瞿曇從拘薩羅人間遊行，至舍衛<a class="t" id="t0024b20"></a>國祇樹給孤獨園。作是念：「我今辦邪盛大<a class="t" id="t0024b21"></a>會，所以七百特牛行列繫柱，乃至小小諸<a class="t" id="t0024b22"></a>虫皆悉繫縛。為邪盛大會故，種種異道從<a class="t" id="t0024b23"></a>諸國國來至會所。我今當往沙門瞿曇所<a class="t" id="t0024b24"></a>問邪盛法，莫令我作邪盛大會，分數中有<a class="t" id="t0024b25"></a>所短少。」作是念已，乘白馬車，諸年少婆羅<a class="t" id="t0024b26"></a>門前後導從，持金柄傘蓋，執金澡瓶，出<a class="t" id="t0024b27"></a>舍衛城，詣世尊所，恭敬承事。至精舍門，下<a class="t" id="t0024b28"></a>車步進，至於佛前，面相問訊慰勞已，退坐<a class="t" id="t0024b29"></a>一面，白佛言：「瞿曇！我今欲作邪盛大會，<a class="t" id="t0024c01"></a>以七百特牛行列繫柱，乃至小小諸蟲皆<a class="t" id="t0024c02"></a>悉繫縛。為邪盛大會故，種種異道從諸<a class="t" id="t0024c03"></a>國國皆悉來至邪盛會所。又聞瞿曇從拘<a class="t" id="t0024c04"></a>薩羅人間遊行，至舍衛國祇樹給孤獨園。<a class="t" id="t0024c05"></a>我今故來請問瞿曇邪盛大會法諸物分<a class="t" id="t0024c06"></a>數，莫令我所作邪盛大會諸分數之中有<a class="t" id="t0024c07"></a>所短少。」</p>
<p><a class="t-linehead" id="t-linehead0024c07"></a>佛告婆羅門：「或有一邪盛大會<a class="t" id="t0024c08"></a>主行施作福而生於罪，為三刀劍之所刻<a class="t" id="t0024c09"></a>削，得不善果報。何等三？謂身刀劍、口刀<a class="t" id="t0024c10"></a>劍、意刀劍。</p>
<p><a class="t-linehead" id="t-linehead0024c10"></a>「何等為意刀劍生諸苦報？如<a class="t" id="t0024c11"></a>一會主造作大會，作是思惟：『我作邪盛大<a class="t" id="t0024c12"></a>會，當殺爾所少壯特牛，爾所水特、水牸，爾<a class="t" id="t0024c13"></a>所羊犢及種種諸蟲。』是名意刀劍生諸苦<a class="t" id="t0024c14"></a>報。如是施主雖念作種種布施、種種供養，<a class="t" id="t0024c15"></a>實生於罪！</p>
<p><a class="t-linehead" id="t-linehead0024c15"></a>「云何為口刀劍生諸苦報？有一<a class="t" id="t0024c16"></a>會主造作大會，作如是教：『我今作邪盛大<a class="t" id="t0024c17"></a>會，汝等當殺爾所少壯特牛，乃至殺害爾<a class="t" id="t0024c18"></a>所微細蟲。』是名口刀劍生諸苦報，大會主<a class="t" id="t0024c19"></a>雖作是布施、供養，實生於罪！</p>
<p><a class="t-linehead" id="t-linehead0024c19"></a>「云何為身<a class="t" id="t0024c20"></a>刀劍生諸苦報？謂有一大會主造作大會，<a class="t" id="t0024c21"></a>自手傷殺爾所特牛，乃至殺害種種細蟲，<a class="t" id="t0024c22"></a>是名身刀劍生諸苦報。彼大會主雖作是<a class="t" id="t0024c23"></a>念種種布施、種種供養，實生於罪！</p>
<p><a class="t-linehead" id="t-linehead0024c23"></a>「然婆羅<a class="t" id="t0024c24"></a>門當勤供養三火，隨時恭敬，禮拜奉事，施<a class="t" id="t0024c25"></a>其安樂。何等為三？一者根本，二者居家，三<a class="t" id="t0024c26"></a>者福田。</p>
<p><a class="t-linehead" id="t-linehead0024c26"></a>「何者為根本火？隨時恭敬，奉事供養，<a class="t" id="t0024c27"></a>施其安樂？謂善男子方便得財，手足勤苦，<a class="t" id="t0024c28"></a>如法所得，供養父母，令得安樂，是名根本<a class="t" id="t0024c29"></a>火。何故名為根本？若善男子從彼而生，<a class="t" id="t0025a01"></a>所謂父母，故名根本。善男子以崇本故，<a class="t" id="t0025a02"></a>隨時恭敬，奉事供養，施以安樂。</p>
<p><a class="t-linehead" id="t-linehead0025a02"></a>「何等為居<a class="t" id="t0025a03"></a>家火？善男子隨時育養，施以安樂？謂<a class="t" id="t0025a04"></a>善男子方便得財，手足勤苦，如法所得，供<a class="t" id="t0025a05"></a>給妻子、宗親、眷屬、僕使、傭客，隨時給與，恭敬<a class="t" id="t0025a06"></a>施安，是名家火。何故名家？其善男子處<a class="t" id="t0025a07"></a>於居家，樂則同樂，苦則同苦，在所為作皆<a class="t" id="t0025a08"></a>相順從，故名為家。是故善男子隨時供<a class="t" id="t0025a09"></a>給，施與安樂。</p>
<p><a class="t-linehead" id="t-linehead0025a09"></a>「何等名田火？善男子隨時恭<a class="t" id="t0025a10"></a>敬，尊重供養，施其安樂？謂善男子方便<a class="t" id="t0025a11"></a>得財，手足勤勞，如法所得，奉事供養諸沙<a class="t" id="t0025a12"></a>門、婆羅門，善能調伏貪、恚、癡者，如是等沙<a class="t" id="t0025a13"></a>門、婆羅門，建立福田，崇向增進，樂分樂報，<a class="t" id="t0025a14"></a>未來生天，是名田火。何故名田？為世福田，<a class="t" id="t0025a15"></a>謂為應供，是故名田。是善男子隨時恭敬，<a class="t" id="t0025a16"></a>奉事供養，施其安樂。」爾時，世尊復說偈<a class="t" id="t0025a17"></a>言：</p>
<a class="t" id="t0025a18"></a><blockquote class="gatha">
<p>「根本及居家，　　應供福田火，<a class="t" id="t0025a19"></a><br>　是火增供養，　　充足安隱樂。<a class="t" id="t0025a20"></a><br>　無罪樂世間，　　慧者往生彼，<a class="t" id="t0025a21"></a><br>　如法財復會，　　供養所應養。<a class="t" id="t0025a22"></a><br>　供養應養故，　　生天得名稱。</p>
</blockquote>
<a class="t" id="t0025a23"></a><p><a class="t-linehead" id="t-linehead0025a23"></a>「然，婆羅門！今善男子先所供養三火應斷<a class="t" id="t0025a24"></a>令滅。何等為三？謂貪欲火、瞋恚火、愚癡火。<a class="t" id="t0025a25"></a>所以者何？若貪火不斷不滅者，自害害他，自<a class="t" id="t0025a26"></a>他俱害，現法得罪，後世得罪，現法後世得<a class="t" id="t0025a27"></a>罪，緣彼而生心法憂苦，恚火、癡火亦復如<a class="t" id="t0025a28"></a>是。婆羅門！若善男子事積薪火，隨時辛苦，<a class="t" id="t0025a29"></a>隨時然，隨時滅火因緣受苦。」</p>
<p><a class="t-linehead" id="t-linehead0025a29"></a>爾時，長身婆羅<a class="t" id="t0025b01"></a>門默然而住。</p>
<p><a class="t-linehead" id="t-linehead0025b01"></a>時，有婆羅門子名欝多羅，<a class="t" id="t0025b02"></a>於會中坐。</p>
<p><a class="t-linehead" id="t-linehead0025b02"></a>長身婆羅門須臾默然，思惟已，<a class="t" id="t0025b03"></a>告欝多羅：「汝能往至邪盛會所，放彼繫柱<a class="t" id="t0025b04"></a>特牛及諸眾生受繫縛者，悉皆放不？而告<a class="t" id="t0025b05"></a>之言：『長身婆羅門語汝：「隨意自在，山澤<a class="t" id="t0025b06"></a>曠野，食不斷草，飲淨流水，四方風中受<a class="t" id="t0025b07"></a>諸快樂。」』」</p>
<p><a class="t-linehead" id="t-linehead0025b07"></a>欝多羅白言：「隨大師教！」即往彼<a class="t" id="t0025b08"></a>邪盛會所放諸眾生，而告之言：「長身婆羅<a class="t" id="t0025b09"></a>門語汝：『隨其所樂，山澤曠野，飲水食草，<a class="t" id="t0025b10"></a>四風自適。』」</p>
<p><a class="t-linehead" id="t-linehead0025b10"></a>爾時，世尊知欝多羅。知已，為長<a class="t" id="t0025b11"></a>身婆羅門種種說法，示、教、照、喜。如律，世尊<a class="t" id="t0025b12"></a>說法先後，說戒、說施及生天功德，愛欲味<a class="t" id="t0025b13"></a>患，出要、清淨、煩惱清淨，開示現顯。譬如<a class="t" id="t0025b14"></a>鮮淨白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>易受染色，長身婆羅門亦復如<a class="t" id="t0025b15"></a>是。即於座上見四真諦，得無間等。</p>
<p><a class="t-linehead" id="t-linehead0025b15"></a>時，長<a class="t" id="t0025b16"></a>身婆羅門見法、得法、知法、入法，度諸疑<a class="t" id="t0025b17"></a>惑，不由他度，於正法中得無所畏。即從<a class="t" id="t0025b18"></a>座起，整衣服，偏袒右肩，合掌白佛：「已度，<a class="t" id="t0025b19"></a>世尊！我從今日盡其壽命，歸佛、歸法、歸比<a class="t" id="t0025b20"></a>丘僧，為優婆塞，證知我。唯願世尊與諸<a class="t" id="t0025b21"></a>大眾受我飯食。爾時，世尊默然而許。」</p>
<p><a class="t-linehead" id="t-linehead0025b21"></a>時，長<a class="t" id="t0025b22"></a>身婆羅門知佛受請已，為佛作禮，右繞<a class="t" id="t0025b23"></a>三匝而去。長身婆羅門還邪盛處，所諸<a class="t" id="t0025b24"></a>供辦淨美好者，布置床座，遣使請佛，白<a class="t" id="t0025b25"></a>言：「時到，惟聖知時。」</p>
<p><a class="t-linehead" id="t-linehead0025b25"></a>爾時，世尊著衣持鉢，<a class="t" id="t0025b26"></a>大眾圍繞，往到長身婆羅門會所，大眾前<a class="t" id="t0025b27"></a>坐。</p>
<p><a class="t-linehead" id="t-linehead0025b27"></a>時，長身婆羅門知世尊坐定已，手自供<a class="t" id="t0025b28"></a>養種種飲食。食已，澡漱洗鉢畢，別敷卑床，<a class="t" id="t0025b29"></a>於大眾前端坐聽法。</p>
<p><a class="t-linehead" id="t-linehead0025b29"></a>爾時，世尊為長身婆<a class="t" id="t0025c01"></a>羅門說種種法，示、教、照、喜已，從座起而去。</p>
<a class="t" id="t0025c02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>