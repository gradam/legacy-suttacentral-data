<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1313"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一三一三）</h1></div><p>如是我聞：</p><p>一時，佛住舍衛國祇樹給<a class="t" id="t0361a02"></a>孤獨園。</p><p>時，有迦摩天子，容色絕妙，於後夜<a class="t" id="t0361a03"></a>時來詣佛所，稽首佛足，身諸光明遍照祇<a class="t" id="t0361a04"></a>樹給孤獨園。</p><p>時，迦摩天子白佛言：「甚難！世尊！<a class="t" id="t0361a05"></a>甚難！善逝！」</p><p>爾時，世尊說偈答言：<a class="t" id="t0361a06"></a></p><blockquote class="gatha"><p>「所學為甚難，　　具足戒三昧，<a class="t" id="t0361a07"></a><br>遠離於非家，　　閑居寂靜樂。」<a class="t" id="t0361a08"></a></p></blockquote><p>迦摩天子白佛言：「世尊！靜默甚難得！」</p><p>爾時，<a class="t" id="t0361a09"></a>世尊說偈答言：<a class="t" id="t0361a10"></a></p><blockquote class="gatha"><p>「得所難得學，　　具足戒三昧，<a class="t" id="t0361a11"></a><br>晝夜常專精，　　修習意所樂。」<a class="t" id="t0361a12"></a></p></blockquote><p>迦摩天子白佛言：「世尊！正受心難得！」</p><p>爾時，<a class="t" id="t0361a13"></a>世尊說偈答言：<a class="t" id="t0361a14"></a></p><blockquote class="gatha"><p>「難住正受住，　　諸根心決定，<a class="t" id="t0361a15"></a><br>能斷死魔縻，　　聖者隨欲進。」<a class="t" id="t0361a16"></a></p></blockquote><p>迦摩天子復白佛言：「世尊！嶮道甚難行！」</p><p>爾時，<a class="t" id="t0361a17"></a>世尊說偈答言：<a class="t" id="t0361a18"></a></p><blockquote class="gatha"><p>「難涉之嶮道，　　當行安樂進，<a class="t" id="t0361a19"></a><br>非聖墮於彼，　　足上頭向下。<a class="t" id="t0361a20"></a><br>賢聖乘正直，　　嶮路自然平。」<a class="t" id="t0361a21"></a></p></blockquote><p>佛說此經已，迦摩天子聞佛所說，歡喜隨<a class="t" id="t0361a22"></a>喜，稽首佛足，即沒不現。<a class="t" id="t0361a23"></a></p></article></section></div></body></html>
