<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa58">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 58</span><span class="mirror-right">（五八）</span></h1>
</div>
<p><a class="t-linehead" id="t-linehead0014b12"></a>如是我聞：</p>
<p>一時，佛住舍衛國東園鹿<a class="t" id="t0014b13"></a>母講堂。</p>
<p><a class="t-linehead" id="t-linehead0014b13"></a>爾時，世尊於晡時從禪覺，於諸比<a class="t" id="t0014b14"></a>丘前敷座而坐，告諸比丘：「有五受陰。云<a class="t" id="t0014b15"></a>何為五？謂色受陰，受、想、行、識受陰。」</p>
<p><a class="t-linehead" id="t-linehead0014b15"></a>時，有一<a class="t" id="t0014b16"></a>比丘從坐起，整衣服，偏袒右肩，右膝著<a class="t" id="t0014b17"></a>地，合掌白佛言：「世尊！此五受陰，色受陰，<a class="t" id="t0014b18"></a>受、想、行、識受陰耶？」</p>
<p><a class="t-linehead" id="t-linehead0014b18"></a>佛告比丘：「還坐而問，當<a class="t" id="t0014b19"></a>為汝說。」</p>
<p><a class="t-linehead" id="t-linehead0014b19"></a>時，彼比丘為佛作禮，還復本坐，<a class="t" id="t0014b20"></a>白佛言：「世尊！此五受陰，以何為根？以何<a class="t" id="t0014b21"></a>集？以何生？以何觸？」</p>
<p><a class="t-linehead" id="t-linehead0014b21"></a>佛告比丘：「此五受陰，<a class="t" id="t0014b22"></a>欲為根，欲集、欲生、欲觸。」</p>
<p><a class="t-linehead" id="t-linehead0014b22"></a>時，彼比丘聞佛所<a class="t" id="t0014b23"></a>說，歡喜隨喜，而白佛言：「世尊！為說五陰<a class="t" id="t0014b24"></a>即受，善哉所說！今當更問。世尊！陰即受，<a class="t" id="t0014b25"></a>為五陰異受耶？」</p>
<p><a class="t-linehead" id="t-linehead0014b25"></a>佛告比丘：「非五陰即受，亦<a class="t" id="t0014b26"></a>非五陰異受；能於彼有欲貪者，是五受陰。」</p>
<a class="t" id="t0014b27"></a><p><a class="t-linehead" id="t-linehead0014b27"></a>比丘白佛：「善哉！世尊！歡喜隨喜，<a class="t" id="t0014b28"></a>今復更問。世尊！有二陰相關耶？」</p>
<p><a class="t-linehead" id="t-linehead0014b28"></a>佛告比丘：<a class="t" id="t0014b29"></a>「如是，如是。猶若有一人如是思惟：『我於<a class="t" id="t0014c01"></a>未來得如是色、如是受、如是想、如是行、如<a class="t" id="t0014c02"></a>是識。』是名比丘陰陰相關也。」</p>
<p><a class="t-linehead" id="t-linehead0014c02"></a>比丘白佛：<a class="t" id="t0014c03"></a>「善哉所說，歡喜隨喜。」</p>
<a class="t" id="t0014c04"></a><p><a class="t-linehead" id="t-linehead0014c04"></a>更有所問：「世尊！云何名陰？」佛告比丘：「諸所<a class="t" id="t0014c05"></a>有色，若過去、若未來、若現在，若內、若外，若<a class="t" id="t0014c06"></a>麤、若細，若好、若醜，若遠、若近，彼一切總說<a class="t" id="t0014c07"></a>陰，是名為陰。受、想、行、識亦復如是。如是，比<a class="t" id="t0014c08"></a>丘！是名為陰。」</p>
<p><a class="t-linehead" id="t-linehead0014c08"></a>比丘白佛：「善哉所說，歡喜<a class="t" id="t0014c09"></a>隨喜。」</p>
<a class="t" id="t0014c10"></a><p><a class="t-linehead" id="t-linehead0014c10"></a>更有所問：「世尊！何因何緣名為色陰？何因<a class="t" id="t0014c11"></a>何緣名受、想、行、識陰？」</p>
<p><a class="t-linehead" id="t-linehead0014c11"></a>佛告比丘：「四大因、四<a class="t" id="t0014c12"></a>大緣，是名色陰。所以者何？諸所有色陰，<a class="t" id="t0014c13"></a>彼一切悉皆四大，緣四大造故。觸因、觸緣，<a class="t" id="t0014c14"></a>生受、想、行，是故名受、想、行陰。所以者何？<a class="t" id="t0014c15"></a>若所有受、想、行，彼一切觸緣故，名色因、名色<a class="t" id="t0014c16"></a>緣，是故名為識陰。所以者何？若所有識，彼<a class="t" id="t0014c17"></a>一切名色緣故。」</p>
<p><a class="t-linehead" id="t-linehead0014c17"></a>比丘白佛：「善哉所說，歡喜<a class="t" id="t0014c18"></a>隨喜。」</p>
<a class="t" id="t0014c19"></a><p><a class="t-linehead" id="t-linehead0014c19"></a>更有所問：「云何色味？云何色患？云何色離？<a class="t" id="t0014c20"></a>云何受、想、行、識味？云何識患？云何識離？」</p>
<p><a class="t-linehead" id="t-linehead0014c20"></a>佛<a class="t" id="t0014c21"></a>告比丘：「緣色生喜樂，是名色味；若色無常、<a class="t" id="t0014c22"></a>苦、變易法，是名色患；若於色調伏欲貪、<a class="t" id="t0014c23"></a>斷欲貪、越欲貪，是名色離。若緣受、想、行、識<a class="t" id="t0014c24"></a>生喜樂，是名識味；受、想、行、識，無常、苦、變易<a class="t" id="t0014c25"></a>法，是名識患；於受、想、行、識，調伏欲貪、斷<a class="t" id="t0014c26"></a>欲貪、越欲貪，是名識離。」</p>
<p><a class="t-linehead" id="t-linehead0014c26"></a>比丘白佛：「善哉所<a class="t" id="t0014c27"></a>說，歡喜隨喜。」</p>
<a class="t" id="t0014c28"></a><p><a class="t-linehead" id="t-linehead0014c28"></a>更有所問：「世尊！云何生我慢？」</p>
<p>佛告比丘：「愚<a class="t" id="t0014c29"></a>癡無聞凡夫於色見我、異我、相在，於受、想、<a class="t" id="t0015a01"></a>行、識見我、異我、相在，於此生我慢。」</p>
<p><a class="t-linehead" id="t-linehead0015a01"></a>比丘白<a class="t" id="t0015a02"></a>佛：「善哉所說，歡喜隨喜。」</p>
<a class="t" id="t0015a03"></a><p><a class="t-linehead" id="t-linehead0015a03"></a>更有所問：「世尊！云何得無我慢？」</p>
<p>佛告比<a class="t" id="t0015a04"></a>丘：「多聞聖弟子不於色見我、異我、相在，不<a class="t" id="t0015a05"></a>於受、想、行、識，見我、異我、相在。」</p>
<p><a class="t-linehead" id="t-linehead0015a05"></a>比丘白佛：「善<a class="t" id="t0015a06"></a>哉所說，更有所問，何所知、何所見，盡得<a class="t" id="t0015a07"></a>漏盡？」</p>
<p><a class="t-linehead" id="t-linehead0015a07"></a>佛告比丘：「諸所有色，若過去、若未來、<a class="t" id="t0015a08"></a>若現在，若內、若外，若麤、若細，若好、若醜，若<a class="t" id="t0015a09"></a>遠、若近，彼一切非我、不異我、不相在；受、想、<a class="t" id="t0015a10"></a>行、識亦復如是。比丘！如是知，如是見，疾得<a class="t" id="t0015a11"></a>漏盡。」</p>
<p><a class="t-linehead" id="t-linehead0015a11"></a>爾時，會中復有異比丘，鈍根無知，在<a class="t" id="t0015a12"></a>無明<span class="gaiji">［穀-禾＋卵］<!--gaiji,,1[穀-禾＋卵],2&#x3C89;,3--></span>起惡邪見，而作是念：「若無我者，作<a class="t" id="t0015a13"></a>無我業，於未來世，誰當受報？」爾時，世尊知<a class="t" id="t0015a14"></a>彼比丘心之所念，告諸比丘：「於此眾中，若<a class="t" id="t0015a15"></a>有愚癡人，無智明，而作是念：『若色無我，<a class="t" id="t0015a16"></a>受、想、行、識無我，作無我業，誰當受報？』如是<a class="t" id="t0015a17"></a>所疑，先以解釋彼。云何比丘！色為常耶？為<a class="t" id="t0015a18"></a>非常耶？」</p>
<p><a class="t-linehead" id="t-linehead0015a18"></a>答言：「無常。世尊！」</p>
<p>「若無常者，是苦耶？」</p>
<a class="t" id="t0015a19"></a><p><a class="t-linehead" id="t-linehead0015a19"></a>答言：「是苦。世尊！」</p>
<p>「若無常、苦，是變易法，多聞<a class="t" id="t0015a20"></a>聖弟子於中寧見是我、異我、相在不？」</p>
<p><a class="t-linehead" id="t-linehead0015a20"></a>答言：<a class="t" id="t0015a21"></a>「不也，世尊！」</p>
<p><a class="t-linehead" id="t-linehead0015a21"></a>「受、想、行、識亦復如是。是故，比丘！若<a class="t" id="t0015a22"></a>所有色，若過去、若未來、若現在，若內、若外，<a class="t" id="t0015a23"></a>若麤、若細，若好、若醜，若遠、若近，彼一切非<a class="t" id="t0015a24"></a>我、非我所。如是見者，是為正見；受、想、行、<a class="t" id="t0015a25"></a>識亦復如是。多聞聖弟子如是觀者便修<a class="t" id="t0015a26"></a>厭，厭已離欲，離欲已解脫，解脫知見：『我生<a class="t" id="t0015a27"></a>已盡，梵行已立，所作已作，自知不受後<a class="t" id="t0015a28"></a>有。』」</p>
<p><a class="t-linehead" id="t-linehead0015a28"></a>佛說此經時，眾多比丘不起諸漏，心<a class="t" id="t0015a29"></a>得解脫。佛說此經已，諸比丘聞佛所說，歡<a class="t" id="t0015b01"></a>喜奉行。</p>
<a class="t" id="t0015b02"></a><blockquote class="gatha">
<p>陰、根、陰即受　　二陰共相關<a class="t" id="t0015b03"></a><br>　名字、因、二味　　我慢、疾漏盡</p>
</blockquote>
<a class="t" id="t0015b04"></a><p class="endsutta"><span class="t-juanname">雜阿含經卷第二</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>