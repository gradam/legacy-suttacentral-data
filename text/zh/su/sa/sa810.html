<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="810"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（八一○）</h1></div><p>如是我聞：</p><p>一時，佛住金剛跋求摩河<a class="t" id="t0208a10"></a>側薩羅梨林中。</p><p>爾時，尊者阿難獨一靜處，思<a class="t" id="t0208a11"></a>惟禪思，作如是念：「頗有一法，修習多修習，<a class="t" id="t0208a12"></a>令四法滿足；四法滿足已，七法滿足；七法滿<a class="t" id="t0208a13"></a>足已，二法滿足？」</p><p>時，尊者阿難從禪覺已，往<a class="t" id="t0208a14"></a>詣佛所，稽首禮足，退坐一面，白佛言：「世尊！<a class="t" id="t0208a15"></a>我獨一靜處，思惟禪思，作是念：『頗有一法，<a class="t" id="t0208a16"></a>多修習已，令四法滿足，乃至二法滿足？我今<a class="t" id="t0208a17"></a>問世尊，寧有一法，多修習已，能令，乃至二<a class="t" id="t0208a18"></a>法滿足耶？』」</p><p>佛告阿難：「有一法，多修習已，乃<a class="t" id="t0208a19"></a>至能令二法滿足。何等為一法？謂安那般那<a class="t" id="t0208a20"></a>念。多修習已，能令四念處滿足；四念處滿足<a class="t" id="t0208a21"></a>已，七覺分滿足；七覺分滿足已，明、解脫滿<a class="t" id="t0208a22"></a>足。云何修安那般那念，四念處滿足？是比<a class="t" id="t0208a23"></a>丘依止聚落，乃至如滅出息念學。阿難！如<a class="t" id="t0208a24"></a>是聖弟子入息念時如入息念學，出息念時<a class="t" id="t0208a25"></a>如出息念學；若長若短，一切身行覺知，入息<a class="t" id="t0208a26"></a>念時如入息念學，出息念時如出息念學；<a class="t" id="t0208a27"></a>身行休息入息念時，如身行休息入息念<a class="t" id="t0208a28"></a>學；身行休息出息念時，如身行休息出息念<a class="t" id="t0208a29"></a>學。聖弟子爾時身身觀念住，異於身者，彼<a class="t" id="t0208b01"></a>亦如是隨身比思惟。</p><p>「若有時聖弟子喜覺<a class="t" id="t0208b02"></a>知，樂覺知，心行覺知，心行息覺知，入息念時<a class="t" id="t0208b03"></a>如心行息入息念學，心行息出息念時如<a class="t" id="t0208b04"></a>心行息出息念學。是聖弟子爾時受受觀念<a class="t" id="t0208b05"></a>住，若復異受者，彼亦受隨身比思惟。有<a class="t" id="t0208b06"></a>時聖弟子心覺知，心悅、心定、心解脫覺知，入<a class="t" id="t0208b07"></a>息念時如入息念學，心解脫出息念時如<a class="t" id="t0208b08"></a>心解脫出息念學，是聖弟子爾時心心觀念<a class="t" id="t0208b09"></a>住，若有異心者，彼亦隨心比思惟。</p><p>「若聖弟<a class="t" id="t0208b10"></a>子有時觀無常、斷、無欲、滅，如無常、斷、無欲、滅<a class="t" id="t0208b11"></a>觀住學，是聖弟子爾時法法觀念住異於<a class="t" id="t0208b12"></a>法者，亦隨法比思惟，是名修安那般那念，<a class="t" id="t0208b13"></a>滿足四念處。」</p><p>阿難白佛：「如是修習安那般<a class="t" id="t0208b14"></a>那念，令四念處滿足。云何修四念處，令七<a class="t" id="t0208b15"></a>覺分滿足？」</p><p>佛告阿難：「若比丘身身觀念住，念<a class="t" id="t0208b16"></a>住已，繫念住不忘。爾時方便修念覺分，修<a class="t" id="t0208b17"></a>念覺分已，念覺分滿足；念覺滿足已，於法<a class="t" id="t0208b18"></a>選擇思量。爾時方便修擇法覺分，修擇法<a class="t" id="t0208b19"></a>覺分已，擇法覺分滿足，於法選擇分別思量<a class="t" id="t0208b20"></a>已，得精勤方便。爾時方便修習精進覺分，<a class="t" id="t0208b21"></a>修精進覺分已，精進覺分滿足，方便精進已，<a class="t" id="t0208b22"></a>則心歡喜。爾時方便修喜覺分，修喜覺分<a class="t" id="t0208b23"></a>已，喜覺分滿足，歡喜已，身心猗息。爾時方<a class="t" id="t0208b24"></a>便修猗覺分，修猗覺分已，猗覺分滿足，<a class="t" id="t0208b25"></a>身心樂已，得三昧。爾時修定覺分，修定覺<a class="t" id="t0208b26"></a>分已，定覺分滿足，定覺分滿足已，貪憂則<a class="t" id="t0208b27"></a>滅，得平等捨。爾時方便修捨覺分，修捨覺<a class="t" id="t0208b28"></a>分已，捨覺分滿足，受、心、法法念處亦如是<a class="t" id="t0208b29"></a>說，是名修四念處，滿足七覺分。」</p><p>阿難白佛：<a class="t" id="t0208c01"></a>「是名修四念處，滿足七覺分。云何修七覺<a class="t" id="t0208c02"></a>分，滿足明、解脫？」</p><p>佛告阿難：「若比丘修念覺<a class="t" id="t0208c03"></a>分，依遠離、依無欲、依滅、向於捨；修念覺<a class="t" id="t0208c04"></a>分已，滿足明、解脫。乃至修捨覺分，依遠離、<a class="t" id="t0208c05"></a>依無欲、依滅、向於捨，如是修捨覺分已，<a class="t" id="t0208c06"></a>明、解脫滿足。阿難！是名法法相類、法法相潤。<a class="t" id="t0208c07"></a>如是十三法，一法為增上，一法為門，次第<a class="t" id="t0208c08"></a>增進，修習滿足。」</p><p>佛說此經已，尊者阿難聞<a class="t" id="t0208c09"></a>佛所說，歡喜奉行。<a class="t" id="t0208c10"></a></p></article></section></div></body></html>
