<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1097"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○九七）</h1></div><p>如是我聞：</p><p>一時，佛住釋氏石主釋氏<a class="t" id="t0288b20"></a>聚落。</p><p>時，石主釋氏聚落多人疫死。處處人民，<a class="t" id="t0288b21"></a>若男若女，從四方來受持三歸，其諸病人，<a class="t" id="t0288b22"></a>若男若女，若大若小，皆因來者自稱名字：「我<a class="t" id="t0288b23"></a>某甲等，歸佛、歸法、歸比丘僧。」舉村舉邑，皆<a class="t" id="t0288b24"></a>悉如是。</p><p>爾時，世尊勤為聲聞說法。</p><p>時，諸信<a class="t" id="t0288b25"></a>心歸三寶者，斯則皆生人、天道中。</p><p>時，魔波<a class="t" id="t0288b26"></a>旬作是念：「今沙門瞿曇住於釋氏石主釋<a class="t" id="t0288b27"></a>氏聚落，勤為四眾說法。我今當往，為作留<a class="t" id="t0288b28"></a>難。」化作年少，往住佛前，而說偈言：<a class="t" id="t0288b29"></a></p><blockquote class="gatha"><p>「何為勤說法，　　教化諸人民，<a class="t" id="t0288c01"></a><br>相違不相違，　　不免於驅馳，<a class="t" id="t0288c02"></a><br>以有繫縛故，　　而為彼說法？」<a class="t" id="t0288c03"></a></p></blockquote><p>爾時，世尊作是念：「惡魔波旬欲作嬈亂。」即<a class="t" id="t0288c04"></a>說偈言：<a class="t" id="t0288c05"></a></p><blockquote class="gatha"><p>「汝夜叉當知，　　眾生群集生，<a class="t" id="t0288c06"></a><br>諸有智慧者，　　孰能不哀愍？<a class="t" id="t0288c07"></a><br>以有哀愍故，　　不能不教化，<a class="t" id="t0288c08"></a><br>哀愍諸眾生，　　法自應如是。」<a class="t" id="t0288c09"></a></p></blockquote><p>惡魔波旬作是念：「沙門瞿曇已知我心。」內<a class="t" id="t0288c10"></a>懷憂慼，即沒不現。<a class="t" id="t0288c11"></a></p></article></section></div></body></html>
