<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1153"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一五三）</h1></div><p>如是我聞：</p><p>一時，佛住舍衛國東園鹿<a class="t" id="t0307b11"></a>子母講堂。</p><p>爾時，世尊晡時從禪覺，詣講堂東<a class="t" id="t0307b12"></a>蔭蔭中，露地經行。</p><p>時，有健罵婆羅豆婆遮<a class="t" id="t0307b13"></a>婆羅門來詣佛所，世尊面前作<span class="gaiji">麁<!--gaiji,麤,1[色-巴+鹿],2&#x9E81;,3--></span>惡不善<a class="t" id="t0307b14"></a>語，罵詈呵責。世尊經行，彼隨世尊後行。世<a class="t" id="t0307b15"></a>尊經行已竟，住於一處，<span class="corr" title="[波&gt;彼]">彼</span>婆羅門言：「瞿曇伏<a class="t" id="t0307b16"></a>耶？」</p><p>爾時，世尊即說偈言：<a class="t" id="t0307b17"></a></p><blockquote class="gatha"><p>「勝者更增怨，　　伏者臥不安，<a class="t" id="t0307b18"></a><br>勝伏二俱捨，　　是得安隱眠。」<a class="t" id="t0307b19"></a></p></blockquote><p>婆羅門白言：「瞿曇！我今悔過，如愚如癡，不<a class="t" id="t0307b20"></a>辯不善，何於瞿曇面前作<span class="gaiji">麁<!--gaiji,麤,1[色-巴+鹿],2&#x9E81;,3--></span>惡不善語，罵<a class="t" id="t0307b21"></a>詈呵責？」</p><p>時，婆羅門聞佛所說，歡喜隨喜，復道<a class="t" id="t0307b22"></a>而去。<a class="t" id="t0307b23"></a></p></article></section></div></body></html>
