<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="981"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九八一）</h1></div><p>如是我聞：</p><p>一時，佛住舍衛國祇樹給<a class="t" id="t0255a26"></a>孤獨園。</p><p>爾時，世尊告諸比丘：「若比丘住於空<a class="t" id="t0255a27"></a>閑、樹下、空舍，有時恐怖，心驚毛<span class="gaiji">竪<!--gaiji,豎,1[豎-豆+立],2&#x7AEA;,3--></span>者，當念<a class="t" id="t0255a28"></a>如來事及法事、僧事……」如前廣說。「念如來事、法<a class="t" id="t0255a29"></a>事、僧事之時，恐怖即除。</p><p>「諸比丘！過去世時，<a class="t" id="t0255b01"></a>釋提桓因與阿修羅共戰。爾時，帝釋語諸<a class="t" id="t0255b02"></a>三十三天言：『諸仁者，諸天阿修羅共<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>戰<a class="t" id="t0255b03"></a>時，若生恐怖，心驚毛<span class="gaiji">竪<!--gaiji,豎,1[豎-豆+立],2&#x7AEA;,3--></span>者，汝當念我伏敵<a class="t" id="t0255b04"></a>之幢。念彼幢時，恐怖即除。』如是。比丘！若於<a class="t" id="t0255b05"></a>空閑、樹下、空舍而生恐怖，心驚毛<span class="gaiji">竪<!--gaiji,豎,1[豎-豆+立],2&#x7AEA;,3--></span>者，當<a class="t" id="t0255b06"></a>念如來：『如來、應、等正覺，乃至佛世尊。』彼當念<a class="t" id="t0255b07"></a>時，恐怖即除。所以者何？彼天帝釋懷貪、恚、<a class="t" id="t0255b08"></a>癡，於生、老、病、死、憂、悲、惱、苦不得解脫，有恐<a class="t" id="t0255b09"></a>怖、畏懼、逃竄、避難，而猶告諸三十三天令<a class="t" id="t0255b10"></a>念我摧伏敵幢，況復如來、應、等正覺，乃至佛<a class="t" id="t0255b11"></a>世尊，離貪、恚、癡，解脫生、老、病、死、憂、悲、惱、苦，<a class="t" id="t0255b12"></a>無諸恐怖、畏懼、逃避，而不能令其念如來<a class="t" id="t0255b13"></a>者，除諸恐怖？」</p><p>佛說是經已，諸比丘聞佛所<a class="t" id="t0255b14"></a>說，歡喜奉行。<a class="t" id="t0255b15"></a></p></article></section></div></body></html>