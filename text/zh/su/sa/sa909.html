<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="909"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九○九）</h1></div><p>如是我聞：</p><p>一時，佛住王舍城迦蘭陀<a class="t" id="t0227c13"></a>竹園。</p><p>時，有調馬聚落主來詣佛所，恭敬問<a class="t" id="t0227c14"></a>訊，退坐一面。</p><p>爾時，世尊告調馬聚落主：「調伏<a class="t" id="t0227c15"></a>馬者，有幾種法？」</p><p>聚落主答言：「瞿曇！有三種<a class="t" id="t0227c16"></a>法。何等為三？謂一者柔軟，二者剛強，三者<a class="t" id="t0227c17"></a>柔軟剛強。」</p><p>佛告聚落主：「若以三種法，馬猶<a class="t" id="t0227c18"></a>不調，當如之何？」</p><p>聚落主言：「便當殺之？」</p><p>聚落<a class="t" id="t0227c19"></a>主白佛言：「瞿曇！無上調御丈夫者，當以幾<a class="t" id="t0227c20"></a>種法調御丈夫？」</p><p>佛告聚落主：「我亦以三法<a class="t" id="t0227c21"></a>調御丈夫。何等為三？一者柔軟，二者剛強，<a class="t" id="t0227c22"></a>三者柔軟剛強。」</p><p>聚落主白佛：「瞿曇！若三種<a class="t" id="t0227c23"></a>調御丈夫，猶不調者，當如之何？」</p><p>佛言：「聚落<a class="t" id="t0227c24"></a>主！三事調伏猶不調者，便當殺之。所以者<a class="t" id="t0227c25"></a>何？莫令我法有所屈辱。」</p><p>調馬聚落主白佛<a class="t" id="t0227c26"></a>言：「瞿曇法中，殺生者不淨，瞿曇法中不應<a class="t" id="t0227c27"></a>殺，而今說言：『不調伏者，亦當殺之。』？」</p><p>佛告<a class="t" id="t0227c28"></a>聚落主：「如汝所言：『如來法中，殺生者不淨，<a class="t" id="t0227c29"></a>如來不應有殺。』聚落主！然我以三種法調<a class="t" id="t0228a01"></a>御丈夫，彼不調者，不復與語，不復教授，不<a class="t" id="t0228a02"></a>復教誡。聚落主！若如來調御丈夫，不復與<a class="t" id="t0228a03"></a>語，不復教授，不復教誡，豈非殺耶？」</p><p>調馬聚<a class="t" id="t0228a04"></a>落主白佛言：「瞿曇！若調御丈夫不復與語，<a class="t" id="t0228a05"></a>不復教授，不復教誡，真為殺也。是故我<a class="t" id="t0228a06"></a>從今日，捨諸惡業，歸佛、歸法、歸比丘僧。」<a class="t" id="t0228a07"></a></p><p>佛告聚落主：「此真實要。」</p><p>佛說此經已，調馬<a class="t" id="t0228a08"></a>聚落主聞佛所說，歡喜隨喜，即從坐起，作<a class="t" id="t0228a09"></a>禮而去。<a class="t" id="t0228a10"></a></p></article></section></div></body></html>
