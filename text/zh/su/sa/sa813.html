<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="813"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（八一三）</h1></div><p>如是我聞：</p><p>一時，佛住金毘羅聚落金<a class="t" id="t0208c13"></a>毘林中。</p><p>爾時，世尊告尊者金毘羅：「我今當<a class="t" id="t0208c14"></a>說精勤修習四念處。諦聽，善思，當為汝<a class="t" id="t0208c15"></a>說。」爾時，尊者金毘羅默然住，如是再三。</p><p>爾時，<a class="t" id="t0208c16"></a>尊者阿難語尊者金毘羅：「今大師告汝！」如<a class="t" id="t0208c17"></a>是三說。</p><p>尊者金毘羅語尊者阿難：「我已知。<a class="t" id="t0208c18"></a>尊者阿難！我已知。尊者瞿曇！」</p><p>爾時，尊者阿難<a class="t" id="t0208c19"></a>白佛言：「世尊！是時。世尊！是時。善逝！唯願為<a class="t" id="t0208c20"></a>諸比丘說精勤修四念處，諸比丘聞已，當<a class="t" id="t0208c21"></a>受奉行。」<a class="t" id="t0208c22"></a></p><p>佛告阿難：「諦聽，善思，當為汝說。若比丘入<a class="t" id="t0208c23"></a>息念時，如入息學；乃至滅出息時，如滅出<a class="t" id="t0208c24"></a>息學。爾時聖弟子念入息時，如念入息學；<a class="t" id="t0208c25"></a>乃至身行止息、出息時，如身行止息、出息學。<a class="t" id="t0208c26"></a>爾時聖弟子身身觀念住。爾時聖弟子身<a class="t" id="t0208c27"></a>身觀念住已，如是知善內思惟。」</p><p>佛告阿難：<a class="t" id="t0208c28"></a>「譬如有人乘車輿從東方顛沛而來，當於<a class="t" id="t0208c29"></a>爾時踐蹈諸土堆<span class="gaiji">壠<!--gaiji,壟,1[土*龍],2&#x58E0;,3--></span>不？」</p><p>阿難白佛：「如是，<a class="t" id="t0208c30"></a>世尊！」</p><p>佛告阿難：「如是聖弟子念<span class="corr" title="[人&gt;入]">入</span>息時，<a class="t" id="t0209a01"></a>如入息念學，如是乃至善內思惟。若爾時<a class="t" id="t0209a02"></a>聖弟子覺知喜，乃至覺知意行息學，聖弟子<a class="t" id="t0209a03"></a>受受觀念住；聖弟子受受觀念已，如是知善<a class="t" id="t0209a04"></a>內思惟。譬如有人乘車輿從南方顛沛而<a class="t" id="t0209a05"></a>來，云何？阿難！當踐蹈土堆<span class="gaiji">壠<!--gaiji,壟,1[土*龍],2&#x58E0;,3--></span>不？」</p><p>阿難白佛：<a class="t" id="t0209a06"></a>「如是，世尊！」</p><p>佛告阿難：「如是聖弟子受受觀<a class="t" id="t0209a07"></a>念住，知善內思惟。若聖弟子覺知心、欣悅心、<a class="t" id="t0209a08"></a>定心，解脫心入息如解脫心入息學，解脫心<a class="t" id="t0209a09"></a>出息如解脫心出息學。爾時聖弟子心心<a class="t" id="t0209a10"></a>觀念住。如是聖弟子心心觀念住已，知善內<a class="t" id="t0209a11"></a>思惟。譬如有人乘車輿從西方來，彼當踐<a class="t" id="t0209a12"></a>蹈土堆<span class="gaiji">壠<!--gaiji,壟,1[土*龍],2&#x58E0;,3--></span>不？」</p><p>阿難白佛：「如是，世尊！」</p><p>佛告阿<a class="t" id="t0209a13"></a>難：「如是聖弟子覺知心，乃至心解脫出息<a class="t" id="t0209a14"></a>如心解脫出息學。如是聖弟子爾時心心<a class="t" id="t0209a15"></a>觀念住，知善內思惟，善於身受心，貪憂滅捨。<a class="t" id="t0209a16"></a>爾時聖弟子法法觀念住。如是聖弟子法法<a class="t" id="t0209a17"></a>觀念住已，知善內思惟。阿難！譬如四衢道<a class="t" id="t0209a18"></a>有土堆<span class="gaiji">壠<!--gaiji,壟,1[土*龍],2&#x58E0;,3--></span>，有人乘車輿從北方顛沛而來，<a class="t" id="t0209a19"></a>當踐蹈土堆<span class="gaiji">壠<!--gaiji,壟,1[土*龍],2&#x58E0;,3--></span>不？」</p><p>阿難白佛：「如是，世尊！」</p><p>佛<a class="t" id="t0209a20"></a>告阿難：「如是，聖弟子法法觀念住，知善內<a class="t" id="t0209a21"></a>思惟。阿難！是名比丘精勤方便修四念處。」</p><p>佛<a class="t" id="t0209a22"></a>說此經已，尊者阿難聞佛所說，歡喜奉行。<a class="t" id="t0209a23"></a></p></article></section></div></body></html>