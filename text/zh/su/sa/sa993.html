<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="993"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九九三）</h1></div><p class="suttainfo"><span class="t-juanname">雜阿含經卷第三十六</span><a class="t" id="t0259a03"></a><a class="t" id="t0259a04"></a><br><span class="t-byline">宋天竺三藏求那跋陀羅譯</span><a class="t" id="t0259a05"></a><a class="t" id="t0259a05_2"></a></p><p>如是我聞：</p><p>一時，佛住舍衛國祇樹給<a class="t" id="t0259a06"></a>孤獨園。</p><p>時，有諸上座比丘隨佛左右，依<a class="t" id="t0259a07"></a>止而住。所謂尊者阿若憍陳如、尊者摩訶迦<a class="t" id="t0259a08"></a>葉、尊者舍利弗、尊者摩訶目揵連、尊者阿<a class="t" id="t0259a09"></a>那律陀、尊者二十億耳、尊者陀羅驃摩羅子、<a class="t" id="t0259a10"></a>尊者婆那迦婆娑、尊者耶舍舍羅迦毘訶利、<a class="t" id="t0259a11"></a>尊者富留那、尊者分陀檀尼迦。如此及餘<a class="t" id="t0259a12"></a>上座比丘隨佛左右，依止而住。</p><p>時，尊者婆耆<a class="t" id="t0259a13"></a>舍住舍衛國東園鹿子母講堂。時，尊者婆耆<a class="t" id="t0259a14"></a>舍作是念：「今日世尊在舍衛國祇樹給孤獨<a class="t" id="t0259a15"></a>園，諸上座比丘隨佛左右，依止而住，我今當<a class="t" id="t0259a16"></a>往至世尊所，各各說偈歎諸上座比丘。」</p><p>作<a class="t" id="t0259a17"></a>是念已，往詣佛所，稽首佛足，退住一面，<a class="t" id="t0259a18"></a>而說偈言：<a class="t" id="t0259a19"></a></p><blockquote class="gatha"><p>「上上座比丘，　　已斷諸貪欲，<a class="t" id="t0259a20"></a><br>超過諸世間，　　一切之積聚，<a class="t" id="t0259a21"></a><br>深智少言說，　　勇猛勤方便，<a class="t" id="t0259a22"></a><br>道德淨明顯，　　我今稽首禮。<a class="t" id="t0259a23"></a><br>已伏諸魔怨，　　遠離於群聚，<a class="t" id="t0259a24"></a><br>不為五欲縛，　　常習於空閑，<a class="t" id="t0259a25"></a><br>清虛而寡欲，　　我今稽首禮。<a class="t" id="t0259a26"></a><br>遮羅延勝族，　　禪思不放逸，<a class="t" id="t0259a27"></a><br>內心樂正受，　　清淨離塵穢，<a class="t" id="t0259a28"></a><br>辯慧顯深義，　　是故稽首禮。<a class="t" id="t0259a29"></a><br>所得神通慧，　　超諸神通力，<a class="t" id="t0259b01"></a><br>六神通眾中，　　自在無所畏，<a class="t" id="t0259b02"></a><br>神通最勝故，　　是故稽首禮。<a class="t" id="t0259b03"></a><br>於大千世界，　　五道諸趣生，<a class="t" id="t0259b04"></a><br>乃至於梵世，　　人天優劣想，<a class="t" id="t0259b05"></a><br>淨天眼悉見，　　是故稽首禮。<a class="t" id="t0259b06"></a><br>精勤方便力，　　斷除諸愛集，<a class="t" id="t0259b07"></a><br>壞裂生死網，　　心常樂正法，<a class="t" id="t0259b08"></a><br>離諸悕望想，　　超度於彼岸，<a class="t" id="t0259b09"></a><br>清淨無塵穢，　　是故稽首禮。<a class="t" id="t0259b10"></a><br>永離諸恐畏，　　無依離財物，<a class="t" id="t0259b11"></a><br>知足度疑惑，　　伏諸魔怨敵，<a class="t" id="t0259b12"></a><br>身念觀清淨，　　是故稽首禮。<a class="t" id="t0259b13"></a><br>無有諸世間，　　煩惱棘刺林，<a class="t" id="t0259b14"></a><br>結縛使永除，　　三有因緣斷，<a class="t" id="t0259b15"></a><br>精練滅諸垢，　　究竟明顯現，<a class="t" id="t0259b16"></a><br>於林離林去，　　是故稽首禮。<a class="t" id="t0259b17"></a><br>無舍宅所依，　　幻偽癡恚滅，<a class="t" id="t0259b18"></a><br>調伏諸愛喜，　　出一切見處，<a class="t" id="t0259b19"></a><br>清淨無瑕穢，　　是故稽首禮。<a class="t" id="t0259b20"></a><br>其心自在轉，　　堅固不傾動，<a class="t" id="t0259b21"></a><br>智慧大德力，　　難伏魔能伏，<a class="t" id="t0259b22"></a><br>斷除無明結，　　是故稽首禮。<a class="t" id="t0259b23"></a><br>大人離闇冥，　　寂滅牟尼尊。<a class="t" id="t0259b24"></a><br>正法離垢過，　　光明自顯照，<a class="t" id="t0259b25"></a><br>照一切世界，　　是故名為佛。<a class="t" id="t0259b26"></a><br>地神虛空天，　　三十三天子，<a class="t" id="t0259b27"></a><br>光明悉映障，　　是故名為佛。<a class="t" id="t0259b28"></a><br>度生死有邊，　　超踰越群眾，<a class="t" id="t0259b29"></a><br>柔弱善調伏，　　正覺第一覺。<a class="t" id="t0259c01"></a><br>斷一切結縛，　　伏一切異道，<a class="t" id="t0259c02"></a><br>降一切魔怨，　　得無上正覺。<a class="t" id="t0259c03"></a><br>離塵滅諸垢，　　是故稽首禮。」<a class="t" id="t0259c04"></a></p></blockquote><p>尊者婆耆舍偈讚歎時，諸比丘聞其所說，皆<a class="t" id="t0259c05"></a>大歡喜！<a class="t" id="t0259c06"></a></p></article></section></div></body></html>