<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="833"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（八三三）</h1></div><p>如是我聞：</p><p>一時，佛住毘舍離國獼猴<a class="t" id="t0213c25"></a>池側重閣講堂。</p><p>時，有善調象師離車，名曰<a class="t" id="t0213c26"></a>難陀，來詣佛所，稽首佛足，退坐一面。</p><p>爾<a class="t" id="t0213c27"></a>時，世尊告離車難陀言：「若聖弟子成就四<a class="t" id="t0213c28"></a>不壞淨者，欲求壽命，即得壽命，求好色、<a class="t" id="t0213c29"></a>力、樂、辯、自在即得。何等為四？謂佛不壞淨成<a class="t" id="t0214a01"></a>就，法、僧不壞淨，聖戒成就。我見是聖弟子<a class="t" id="t0214a02"></a>於此命終，生於天上，於天上得十種法。何<a class="t" id="t0214a03"></a>等為十？得天壽、天色、天名稱、天樂、天自在，天<a class="t" id="t0214a04"></a>色、聲、香、味、觸。若聖弟子於天上命終，來生<a class="t" id="t0214a05"></a>人中者，我見彼十事具足。何等為十？人間<a class="t" id="t0214a06"></a>壽命、人好色、名稱、樂、自在、色、聲、香、味、觸。我說<a class="t" id="t0214a07"></a>彼多聞聖弟子不由他信、不由他欲、不從<a class="t" id="t0214a08"></a>他聞、不取他意、不因他思，我說彼有如<a class="t" id="t0214a09"></a>實正慧知見。」</p><p>爾時，難陀有從者，白難陀言：<a class="t" id="t0214a10"></a>「浴時已到，今可去矣！」</p><p>難陀答言：「我今不須<a class="t" id="t0214a11"></a>人間澡浴，我今於此勝妙法以自沐浴，所謂<a class="t" id="t0214a12"></a>於世尊所得清淨信樂。」</p><p>爾時，離車調象師難<a class="t" id="t0214a13"></a>陀聞佛所說，歡喜隨喜，從座起，作禮而去。<a class="t" id="t0214a14"></a></p></article></section></div></body></html>