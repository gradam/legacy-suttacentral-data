<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="750"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（七五○）</h1></div><p>如是我聞：</p><p>一時，佛住舍衛國祇樹給孤<a class="t" id="t0198b27"></a>獨園。</p><p>爾時，世尊告諸比丘：「若比丘！諸惡不善<a class="t" id="t0198b28"></a>法，比丘，一切皆以無明為根本，無明集、無<a class="t" id="t0198b29"></a>明生、無明起。所以者何？無明者無知，於善、不<a class="t" id="t0198c01"></a>善法不如實知，有罪、無罪，下法、上法，染污，不<a class="t" id="t0198c02"></a>染污，分別、不分別，緣起、非緣起不如實知；不<a class="t" id="t0198c03"></a>如實知故，起於邪見，起於邪見已，能起邪<a class="t" id="t0198c04"></a>志、邪語、邪業、邪命、邪方便、邪念、邪定。</p><p>「若<a class="t" id="t0198c05"></a>諸善法生，一切皆明為根本，明集、明生、明<a class="t" id="t0198c06"></a>起。明，於善、不善法如實知者，罪、無罪，親近、<a class="t" id="t0198c07"></a>不親近，卑法、勝法，穢污、白淨，有分別、無分別，<a class="t" id="t0198c08"></a>緣起、非緣起悉如實知，如實知者，是則正見。<a class="t" id="t0198c09"></a>正見者，能起正志、正語、正業、正命、正方便、正念、<a class="t" id="t0198c10"></a>正定。正定起已，聖弟子得正解脫貪、恚、癡，<a class="t" id="t0198c11"></a>貪、恚、癡解脫已，是聖弟子得正智見：『我生<a class="t" id="t0198c12"></a>已盡，梵行已立，所作已作，自知不受後有。』」<a class="t" id="t0198c13"></a></p><p>佛說此經已，諸比丘聞佛所說，歡喜奉行。<a class="t" id="t0198c14"></a></p></article></section></div></body></html>
