<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="965"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九六五）</h1></div><p>如是我聞：</p><p>一時，佛住王舍城迦蘭陀<a class="t" id="t0247c15"></a>竹園。</p><p>時，有外道出家名曰<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低迦，來詣佛<a class="t" id="t0247c16"></a>所，與世尊面相問訊慰勞已，退坐一面，白<a class="t" id="t0247c17"></a>佛言：「瞿曇！云何？瞿曇！世有邊耶？」</p><p>佛告<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低<a class="t" id="t0247c18"></a>迦：「此是無記。」</p><p><span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低迦白佛：「云何？瞿曇！世無<a class="t" id="t0247c19"></a>邊耶？有邊無邊耶？非有邊非無邊耶？」</p><p>佛告<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span><a class="t" id="t0247c20"></a>低迦：「此是無記。」</p><p><span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低迦白佛：「云何？瞿曇！世<a class="t" id="t0247c21"></a>有邊耶？答言『無記。』世無邊耶？世有邊無邊耶？<a class="t" id="t0247c22"></a>世非有邊非無邊耶？答言『無記。』瞿曇！於何等<a class="t" id="t0247c23"></a>法而可記說？」</p><p>佛告<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低迦：「知者，智者，我為<a class="t" id="t0247c24"></a>諸弟子而記說道，令正盡苦，究竟苦邊。」</p><p><span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span><a class="t" id="t0247c25"></a>低迦白佛：「云何？瞿曇！為諸弟子說道，令正<a class="t" id="t0247c26"></a>盡苦，究竟苦邊？為一切世間從此道出，為<a class="t" id="t0247c27"></a>少分耶？」</p><p>爾時，世尊默然不答。</p><p>第二、第三<a class="t" id="t0247c28"></a>問，佛亦第二、第三默然不答。</p><p>爾時，尊者阿難<a class="t" id="t0247c29"></a>住於佛後，執扇扇佛。尊者阿難語<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低迦<a class="t" id="t0248a01"></a>外道出家：「汝初已問此義，今復以異說而<a class="t" id="t0248a02"></a>問，是故，世尊不為記說。<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低迦！今當為汝<a class="t" id="t0248a03"></a>說譬，夫智者因譬得解。</p><p>「譬如國王，有邊境<a class="t" id="t0248a04"></a>城，四周堅固，巷陌平正，唯有一門。立守門<a class="t" id="t0248a05"></a>者聰明黠慧，善能籌量，外有人來，應入者<a class="t" id="t0248a06"></a>聽入，不應入者不聽。周匝遶城，求第二門，<a class="t" id="t0248a07"></a>都不可得，都無<span class="gaiji">猫<!--gaiji,貓,1[狂-王+苗],2&#x732B;,3--></span>狸出入之處，況第二門？<a class="t" id="t0248a08"></a>彼守門者都不覺悟入者、出者，然彼士夫<a class="t" id="t0248a09"></a>知一切人唯從此門若出若入，更無餘處。<a class="t" id="t0248a10"></a>如是，世尊雖不用心覺悟眾生，一切世間<a class="t" id="t0248a11"></a>從此道出，及以少分，然知眾生正盡苦，<a class="t" id="t0248a12"></a>究竟苦邊者，一切皆悉從此道出。」</p><p>時，<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>低<a class="t" id="t0248a13"></a>迦外道出家聞佛所說，歡喜隨喜，從坐起<a class="t" id="t0248a14"></a>而去。<a class="t" id="t0248a15"></a></p></article></section></div></body></html>