<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1359"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一三五九）</h1></div><p>如是我聞：</p><p>一時，佛住舍衛國祇樹給孤<a class="t" id="t0372c25"></a>獨園。</p><p>時，有異比丘在拘薩羅人間，住一林<a class="t" id="t0372c26"></a>中。</p><p>時，彼比丘作如是思惟：「若得好劫貝，長<a class="t" id="t0372c27"></a>七肘，廣二肘，作衣已，樂修善法。」</p><p>時，有天神，<a class="t" id="t0372c28"></a>依彼林者，作是念：「此非比丘法，住於林中，<a class="t" id="t0372c29"></a>作是思惟，悕望好衣。」</p><p>時，天神化作全身骨<a class="t" id="t0373a01"></a><span class="gaiji">鏁<!--gaiji,鎖,1[金*巢],2&#x93C1;,3--></span>，於彼比丘前舞，而說偈言：<a class="t" id="t0373a02"></a></p><blockquote class="gatha"><p>「比丘思劫貝，　　七肘廣六尺，<a class="t" id="t0373a03"></a><br>晝則如是想，　　知夜何所思？」<a class="t" id="t0373a04"></a></p></blockquote><p>時，彼比丘即生恐怖，其身戰悚，而說偈言：<a class="t" id="t0373a05"></a></p><blockquote class="gatha"><p>「止止不須<span class="gaiji">［疊*毛］<!--gaiji,,1[疊*毛],2&#x3CB2;,3--></span>，　　今著糞掃衣，<a class="t" id="t0373a06"></a><br>晝見骨<span class="gaiji">鏁<!--gaiji,鎖,1[金*巢],2&#x93C1;,3-->舞，　　知夜復何見？」</span><a class="t" id="t0373a07"></a></p></blockquote><p>時，彼比丘心驚怖已，即正思惟，專精修習，斷<a class="t" id="t0373a08"></a>諸煩惱，得阿羅漢。<a class="t" id="t0373a09"></a></p></article></section></div></body></html>
