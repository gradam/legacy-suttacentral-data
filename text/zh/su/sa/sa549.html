<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="549"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五四九）</h1></div><p>如是我聞：</p><p>一時，佛住舍衛國祇樹給<a class="t" id="t0143a03"></a>孤獨園。爾時，尊者摩訶迦旃延住阿槃<a class="t" id="t0143a04"></a>提國拘羅羅<span class="gaiji">咤<!--gaiji,,1[口*宅],2&#x54A4;,3--></span>精舍。尊者摩訶迦旃延晨朝<a class="t" id="t0143a05"></a>著衣持<span class="gaiji">鉢<!--gaiji,缽,1[金*本],2&#x9262;,3--></span>，入拘羅羅<span class="gaiji">咤<!--gaiji,,1[口*宅],2&#x54A4;,3--></span>精舍，次第乞食，至<a class="t" id="t0143a06"></a>迦梨迦優婆夷舍。</p><p>時，優婆夷見尊者摩訶<a class="t" id="t0143a07"></a>迦旃延，即敷床坐，請令就坐，前禮尊者摩<a class="t" id="t0143a08"></a>訶迦旃延足，退住一面，白尊者摩訶迦旃<a class="t" id="t0143a09"></a>延：「如世尊所說，答僧耆多童女所問，如世<a class="t" id="t0143a10"></a>尊說僧耆多童女所問偈：<a class="t" id="t0143a11"></a></p><blockquote class="gatha"><p>「實義存於心，　　寂滅而不亂，<a class="t" id="t0143a12"></a><br>降伏諸勇猛，　　可愛端正色。<a class="t" id="t0143a13"></a><br>一心獨靜思，　　服食妙禪樂，<a class="t" id="t0143a14"></a><br>是則為遠離。　　世間之伴黨，<a class="t" id="t0143a15"></a><br>世間諸伴黨，　　無習近我者。<a class="t" id="t0143a16"></a></p></blockquote><p>「尊者摩訶迦旃延！世尊此偈，其義云何？」</p><p>尊<a class="t" id="t0143a17"></a>者摩訶迦旃延語優婆夷言：「姊妹！有一沙<a class="t" id="t0143a18"></a>門婆羅門言：『地一切入處正受，此則無上，<a class="t" id="t0143a19"></a>為求此果。』姊妹！若沙門婆羅門於地一切<a class="t" id="t0143a20"></a>入處正受，清淨鮮白者，則見其本，見患、見<a class="t" id="t0143a21"></a>滅、見滅道跡；以見本、見患、見滅、見滅道跡<a class="t" id="t0143a22"></a>故，得真實義存於心，寂滅而不亂。<span class="gaiji">姉<!--gaiji,姊,1[女*市],2&#x59C9;,3--></span>妹！<a class="t" id="t0143a23"></a>如是水一切入處、火一切入處、風一切入<a class="t" id="t0143a24"></a>處、青一切入處、黃一切入處、赤一切入<a class="t" id="t0143a25"></a>處、白一切入處、空一切入處、識一切入<a class="t" id="t0143a26"></a>處為無上者，為求此果。</p><p>「姊妹！若有沙門<a class="t" id="t0143a27"></a>婆羅門，乃至於識處一切入處正受，清淨<a class="t" id="t0143a28"></a>鮮白者，見本、見患、見滅、見滅道跡；以見本、<a class="t" id="t0143a29"></a>見患、見滅、見滅道跡故，是則實義存於心，<a class="t" id="t0143b01"></a>寂滅而不亂，善見、善入。是故世尊答僧耆<a class="t" id="t0143b02"></a>多童女所問偈：<a class="t" id="t0143b03"></a></p><blockquote class="gatha"><p>「實義存於心，　　寂滅而不亂，<a class="t" id="t0143b04"></a><br>降伏諸勇猛，　　可愛端正色。<a class="t" id="t0143b05"></a><br>一心獨靜思，　　服食妙禪樂，<a class="t" id="t0143b06"></a><br>是則為遠離，　　世間之伴黨，<a class="t" id="t0143b07"></a><br>世間諸伴黨，　　無習近我者。<a class="t" id="t0143b08"></a></p></blockquote><p>「如是，姊妹！我解世尊以如是義故，說<a class="t" id="t0143b09"></a>如是偈。」</p><p>優婆夷言：「善哉！尊者說真實義，<a class="t" id="t0143b10"></a>唯願尊者受我請食。」</p><p>時，尊者摩訶迦旃延<a class="t" id="t0143b11"></a>默然受請。</p><p>時，迦梨迦優婆夷知尊者摩訶<a class="t" id="t0143b12"></a>迦旃延受請已，即辦種種淨美飲食，恭敬尊<a class="t" id="t0143b13"></a>重，自手奉食。</p><p>時，優婆夷知尊者摩訶迦旃<a class="t" id="t0143b14"></a>延食已，洗<span class="gaiji">鉢<!--gaiji,缽,1[金*本],2&#x9262;,3--></span>、澡嗽訖，敷一卑坐，於尊者<a class="t" id="t0143b15"></a>摩訶迦旃延前恭敬聽法。</p><p>尊者摩訶迦旃延<a class="t" id="t0143b16"></a>為迦梨迦優婆夷種種說法，示、教、照、喜；示、教、<a class="t" id="t0143b17"></a>照、喜已，從座起而去。<a class="t" id="t0143b18"></a></p></article></section></div></body></html>