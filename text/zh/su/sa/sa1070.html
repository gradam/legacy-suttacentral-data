<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1070"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○七○）</h1></div><p>如是我聞：</p><p>一時，佛住舍衛國祇樹給<a class="t" id="t0277c20"></a>孤獨園。</p><p>時，有眾多比丘集供養堂，悉共作<a class="t" id="t0277c21"></a>衣。時，有一年少比丘！出家未久，初入法、律，<a class="t" id="t0277c22"></a>不欲營助諸比丘作衣。</p><p>時，眾多比丘詣世<a class="t" id="t0277c23"></a>尊所，稽首禮足，退坐一面，白佛言：「世尊！時，<a class="t" id="t0277c24"></a>有眾多比丘集供養堂，為作衣故。有一年<a class="t" id="t0277c25"></a>少比丘，出家未久，始入法、律，不欲營助諸<a class="t" id="t0277c26"></a>比丘作衣。」</p><p>爾時，世尊問彼比丘：「汝實不欲<a class="t" id="t0277c27"></a>營助諸比丘作衣耶？」</p><p>彼比丘白佛言：「世尊！<a class="t" id="t0277c28"></a>隨我所能，當力營助。」</p><p>爾時，世尊知彼比丘<a class="t" id="t0277c29"></a>心之所念，告諸比丘：「汝等莫與是年少比<a class="t" id="t0278a01"></a>丘語。所以者何？是比丘得四增心法，正受<a class="t" id="t0278a02"></a>現法安樂住，不勤而得。若彼本心所為，剃鬚<a class="t" id="t0278a03"></a>髮，著袈裟衣，出家學道，增進修學，現法自<a class="t" id="t0278a04"></a>知作證：『我生已盡，梵行已立，所作已作，自<a class="t" id="t0278a05"></a>知不受後有。』」爾時，世尊即說偈言：<a class="t" id="t0278a06"></a></p><blockquote class="gatha"><p>「非下劣方便，　　薄德少智慧，<a class="t" id="t0278a07"></a><br>正向於涅槃，　　免脫煩惱<span class="gaiji">鏁<!--gaiji,鎖,1[金*巢],2&#x93C1;,3-->。<a class="t" id="t0278a08"></a><br>此賢年少者，　　逮得上士處，<a class="t" id="t0278a09"></a><br>離欲心解脫，　　涅槃不復生。<a class="t" id="t0278a10"></a><br>持此最後身，　　摧伏眾魔軍。」</span><a class="t" id="t0278a11"></a></p></blockquote><p>佛說此經已，諸比丘聞佛所說，歡喜奉行。<a class="t" id="t0278a12"></a></p></article></section></div></body></html>
