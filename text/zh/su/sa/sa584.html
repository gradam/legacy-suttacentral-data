<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="584"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五八四）</h1></div><p>如是我聞：</p><p>一時，佛住舍衛國祇樹給<a class="t" id="t0155b06"></a>孤獨園。</p><p>時，有一天子，容色絕妙，於後夜時<a class="t" id="t0155b07"></a>來詣佛所，稽首佛足，退坐一面。身諸光明<a class="t" id="t0155b08"></a>遍照祇樹給孤獨園。</p><p>時，彼天子說偈問佛：<a class="t" id="t0155b09"></a></p><blockquote class="gatha"><p>「為有族本不？　　有轉生族耶？<a class="t" id="t0155b10"></a><br>有俱相屬無，　　云何解於縛？」<a class="t" id="t0155b11"></a></p></blockquote><p>爾時，世尊說偈答言：<a class="t" id="t0155b12"></a></p><blockquote class="gatha"><p>「我無有族本，　　亦無轉生族，<a class="t" id="t0155b13"></a><br>俱相屬永斷，　　解脫一切縛。」<a class="t" id="t0155b14"></a></p></blockquote><p>時，彼天子復說偈言：<a class="t" id="t0155b15"></a></p><blockquote class="gatha"><p>「何名為族本，　　云何轉生族，<a class="t" id="t0155b16"></a><br>云何俱相續，　　何名為堅縛？」<a class="t" id="t0155b17"></a></p></blockquote><p>爾時，世尊說偈答言：<a class="t" id="t0155b18"></a></p><blockquote class="gatha"><p>「母為世族本，　　妻名轉生族，<a class="t" id="t0155b19"></a><br>子俱是相屬，　　愛欲為堅縛，<a class="t" id="t0155b20"></a><br>我無此族本，　　亦無轉生族，<a class="t" id="t0155b21"></a><br>俱相屬亦無，　　是名脫堅縛。」<a class="t" id="t0155b22"></a></p></blockquote><p>時，彼天子復說偈言：<a class="t" id="t0155b23"></a></p><blockquote class="gatha"><p>「善哉無族本，　　無生族亦善，<a class="t" id="t0155b24"></a><br>善哉無相屬，　　善哉縛解脫。<a class="t" id="t0155b25"></a><br>久見婆羅門，　　逮得般涅槃，<a class="t" id="t0155b26"></a><br>一切怨悉過，　　永超世恩愛。」<a class="t" id="t0155b27"></a></p></blockquote><p>時，彼天子聞佛所說，歡喜隨喜，稽首佛<a class="t" id="t0155b28"></a>足，即沒不現。<a class="t" id="t0155b29"></a></p></article></section></div></body></html>