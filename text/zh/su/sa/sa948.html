<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="948"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九四八）</h1></div><p>如是我聞：</p><p>一時，佛住舍衛國祇樹給<a class="t" id="t0242b17"></a>孤獨園。</p><p>爾時，世尊告諸比丘：「眾生於無始生<a class="t" id="t0242b18"></a>死長夜輪轉，不知苦之本際。」</p><p>時，有異比丘<a class="t" id="t0242b19"></a>從坐起，整衣服，偏袒右肩，為佛作禮，右膝<a class="t" id="t0242b20"></a>著地，合掌白佛：「世尊！劫長久如？」</p><p>佛告比丘：<a class="t" id="t0242b21"></a>「我能為汝說，而汝難知。」</p><p>比丘白佛：「可說譬<a class="t" id="t0242b22"></a>不？」</p><p>佛言：「可說，比丘！譬如鐵城，方一由旬，高<a class="t" id="t0242b23"></a>下亦爾，滿中芥子，有人百年取一芥子，盡<a class="t" id="t0242b24"></a>其芥子，劫猶不竟。如是，比丘！其劫者，如是<a class="t" id="t0242b25"></a>長久。如是長劫，百千萬億大苦相續，白骨<a class="t" id="t0242b26"></a>成丘，膿血成流，地獄、畜生、餓鬼惡趣。是名，<a class="t" id="t0242b27"></a>比丘！無始生死，長夜輪轉，不知苦之本際。是<a class="t" id="t0242b28"></a>故，比丘！當如是學：『斷除諸有，莫令增長。』」<a class="t" id="t0242b29"></a></p><p>佛說此經已，諸比丘聞佛所說，歡喜奉行。<a class="t" id="t0242c01"></a></p></article></section></div></body></html>
