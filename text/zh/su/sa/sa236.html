<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="236"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二三六）</h1></div><p>如是我聞：</p><p>一時，佛住舍衛國祇樹給<a class="t" id="t0057b04"></a>孤獨園。</p><p>爾時，尊者舍利弗晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，<a class="t" id="t0057b05"></a>入舍衛城乞食。乞食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗<a class="t" id="t0057b06"></a>足已，持尼師檀，入林中，晝日坐禪。時，舍<a class="t" id="t0057b07"></a>利弗從禪覺，詣世尊所，稽首禮足，退坐一<a class="t" id="t0057b08"></a>面。</p><p>爾時，佛告舍利弗：「汝從何來？」</p><p>舍利弗答<a class="t" id="t0057b09"></a>言：「世尊！從林中晝日坐禪來。」</p><p>佛告舍利弗：<a class="t" id="t0057b10"></a>「今入何等禪住？」</p><p>舍利弗白佛言：「世尊！我今<a class="t" id="t0057b11"></a>於林中入空三昧禪住。」</p><p>佛告舍利弗：「善哉！<a class="t" id="t0057b12"></a>善哉！舍利弗，汝今入上<span class="corr" title="[坐&gt;座] cf.【麗】">座</span>禪住而坐禪。若<a class="t" id="t0057b13"></a>諸比丘欲入上座禪者，當如是學：</p><p>『若入<a class="t" id="t0057b14"></a>城時、若行乞食時、若出城時，當作是思<a class="t" id="t0057b15"></a>惟：「我今眼見色，頗起欲、恩愛、愛念著不？」』</p><p>「舍<a class="t" id="t0057b16"></a>利弗！比丘作如是觀時，若眼識於色有<a class="t" id="t0057b17"></a>愛念染著者，彼比丘為斷惡不善故，當勤<a class="t" id="t0057b18"></a>欲方便，堪能繫念修學。譬如有人，火燒頭<a class="t" id="t0057b19"></a>衣，為盡滅故，當起增上方便，勤教令<a class="t" id="t0057b20"></a>滅。彼比丘亦復如是，當起增上勤欲方便，<a class="t" id="t0057b21"></a>繫念修學。</p><p>「若比丘觀察時，若於道路、若聚落<a class="t" id="t0057b22"></a>中行乞食、若出聚落，於其中間，眼識於色，<a class="t" id="t0057b23"></a>無有愛念染著者，彼比丘願以此喜樂善<a class="t" id="t0057b24"></a>根，日夜精勤，繫念修習，是名比丘於行、<a class="t" id="t0057b25"></a>住、坐、臥淨除乞食，是故此經名清淨乞食<a class="t" id="t0057b26"></a>住。」</p><p>佛說此經已，尊者舍利弗聞佛所說，歡<a class="t" id="t0057b27"></a>喜奉行。<a class="t" id="t0057b28"></a></p></article></section></div></body></html>
