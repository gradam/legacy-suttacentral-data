<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1234"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1234</span><span class="mirror-right">（一二三四）</span></h1></div><p><a class="t-linehead" id="t-linehead0338a22"></a>如是我聞：</p><p>一時，佛住舍衛國祇樹給<a class="t" id="t0338a23"></a>孤獨園。</p><p><a class="t-linehead" id="t-linehead0338a23"></a>爾時，波斯匿王普設大會，為大會<a class="t" id="t0338a24"></a>故，以千特牛行列繫住，集眾供具，遠集<a class="t" id="t0338a25"></a>一切諸異外道，悉來聚集波斯匿王大會之<a class="t" id="t0338a26"></a>處。</p><p><a class="t-linehead" id="t-linehead0338a26"></a>時，有眾多比丘亦晨朝著衣持鉢，入<a class="t" id="t0338a27"></a>舍衛城乞食。聞波斯匿王普設大會……如上<a class="t" id="t0338a28"></a>廣說，乃至種種外道皆悉來集。聞已，乞食畢，<a class="t" id="t0338a29"></a>還精舍，舉衣鉢，洗足已，往詣佛所，稽首<a class="t" id="t0338b01"></a>佛足，退坐一面，白佛言：「世尊！我等今日眾<a class="t" id="t0338b02"></a>多比丘晨朝著衣持鉢，入舍衛城乞食，聞<a class="t" id="t0338b03"></a>波斯匿王普設大會……」如上廣說，乃至種種<a class="t" id="t0338b04"></a>異道集於會所。</p><p><a class="t-linehead" id="t-linehead0338b04"></a>爾時，世尊即說偈言：</p><a class="t" id="t0338b05"></a><blockquote class="gatha"><p>「月月設大會，　　乃至百千數，<a class="t" id="t0338b06"></a><br>　不如正信佛，　　十六分之一。<a class="t" id="t0338b07"></a><br>　如是信法僧，　　慈念於眾生，<a class="t" id="t0338b08"></a><br>　彼大會之福，　　十六不及一。<a class="t" id="t0338b09"></a><br>　若人於世間，　　億年設福業，<a class="t" id="t0338b10"></a><br>　於直心敬禮，　　四分不及一。」</p></blockquote><a class="t" id="t0338b11"></a><p><a class="t-linehead" id="t-linehead0338b11"></a>佛說此經已，諸比丘聞佛所說，歡喜奉行。</p><a class="t" id="t0338b12"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
