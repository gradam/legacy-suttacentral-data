<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="619"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（六一九）</h1></div><p>如是我聞：</p><p>一時，佛在拘薩羅人間遊<a class="t" id="t0173b06"></a>行，於私伽陀聚落北身恕林中。</p><p>爾時，世尊<a class="t" id="t0173b07"></a>告諸比丘：「過去世時有緣幢伎師，肩上<span class="gaiji">竪<!--gaiji,豎,1[豎-豆+立],2&#x7AEA;,3--></span><a class="t" id="t0173b08"></a>幢，語弟子言：『汝等於幢上下向護我，我亦<a class="t" id="t0173b09"></a>護汝，迭相護持，遊行嬉戲，多得財利。』時，<a class="t" id="t0173b10"></a>伎弟子語伎師言：『不如所言，但當各各<a class="t" id="t0173b11"></a>自愛護，遊行嬉戲，多得財利，身得無為安<a class="t" id="t0173b12"></a>隱而下。』伎師答言：『如汝所言，各自愛護，然<a class="t" id="t0173b13"></a>其此義亦如我說，<span class="corr" title="[已&gt;己]">己</span>自護時即是護他，他<a class="t" id="t0173b14"></a>自護時亦是護<span class="corr" title="[已&gt;己]">己</span>；心自親近，修習隨護作<a class="t" id="t0173b15"></a>證，是名自護護他。云何護他自護，不恐怖<a class="t" id="t0173b16"></a>他、不違他、不害他，慈心哀彼，是名護他<a class="t" id="t0173b17"></a>自護。』是故，比丘！當如是學。自護者修四念<a class="t" id="t0173b18"></a>處，護他者亦修四念處。」</p><p>佛說此經已，諸比<a class="t" id="t0173b19"></a>丘聞佛所說，歡喜奉行。<a class="t" id="t0173b20"></a></p></article></section></div></body></html>
