<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1089"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○八九）</h1></div><p>如是我聞：</p><p>一時，佛住王舍城耆闍崛<a class="t" id="t0285b17"></a>山中。</p><p>爾時，世尊夜起經行，至後夜時，洗足入<a class="t" id="t0285b18"></a>房，正身端坐，繫念在前。</p><p>時，魔波旬作是念：<a class="t" id="t0285b19"></a>「今沙門瞿曇住王舍城耆闍崛山中，夜起經<a class="t" id="t0285b20"></a>行，後夜入房，正身端坐，繫念在前。我今當<a class="t" id="t0285b21"></a>往，為作留難。」即化作大龍，遶佛身七匝，舉<a class="t" id="t0285b22"></a>頭臨佛頂上，身如大船，頭如大帆，眼如銅<a class="t" id="t0285b23"></a>鑪，舌如曳電，出息入息若雷雹聲。</p><p>爾時，世尊<a class="t" id="t0285b24"></a>作是念：「惡魔波旬欲作嬈亂。」即說偈言：<a class="t" id="t0285b25"></a></p><blockquote class="gatha"><p>「猶如空舍宅，　　牟尼心虛寂，<a class="t" id="t0285b26"></a><br>於中而旋轉，　　佛身亦如是。<a class="t" id="t0285b27"></a><br>無量凶惡龍，　　蚊虻蠅蚤等，<a class="t" id="t0285b28"></a><br>普集食其身，　　不能動毛髮。<a class="t" id="t0285b29"></a><br>破裂於虛空，　　傾覆於大地，<a class="t" id="t0285c01"></a><br>一切眾生類，　　悉來作恐怖。<a class="t" id="t0285c02"></a><br>刀矛槍利箭，　　悉來害佛身，<a class="t" id="t0285c03"></a><br>如是諸暴害，　　不能傷一毛。」<a class="t" id="t0285c04"></a></p></blockquote><p>時，魔波旬作是念：「沙門瞿曇已知我心。」內<a class="t" id="t0285c05"></a>懷憂慼，即沒不現。<a class="t" id="t0285c06"></a></p></article></section></div></body></html>
