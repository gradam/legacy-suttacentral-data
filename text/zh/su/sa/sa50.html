<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="50"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五○）</h1></div><p>如是我聞：</p><p>一時，佛住舍衛國祇樹給孤<a class="t" id="t0012b11"></a>獨園。</p><p>爾時，世尊告尊者阿難曰：「若有諸外<a class="t" id="t0012b12"></a>道出家來問汝言：『阿難！世尊何故教人修<a class="t" id="t0012b13"></a>諸梵行？』如是問者，云何答乎？」</p><p>阿難白佛：<a class="t" id="t0012b14"></a>「世尊！若外道出家來問我言：『阿難！世尊何<a class="t" id="t0012b15"></a>故教人修諸梵行？』者，我當答言：『為於色<a class="t" id="t0012b16"></a>修厭、離欲、滅盡、解脫、不生故，世尊教人<a class="t" id="t0012b17"></a>修諸梵行；為於受、想、行、識，修厭、離欲、滅盡、<a class="t" id="t0012b18"></a>解脫、不生故，教人修諸梵行。』世尊！若有<a class="t" id="t0012b19"></a>外道出家作如是問者，我當作如是答。」<a class="t" id="t0012b20"></a></p><p>佛告阿難：「善哉！善哉！應如是答。所以者何？<a class="t" id="t0012b21"></a>我實為於色修厭、離欲、滅盡、解脫、不生故，<a class="t" id="t0012b22"></a>教人修諸梵行；於受、想、行、識，修厭、離欲、<a class="t" id="t0012b23"></a>滅盡、解脫、不生故，教人修諸梵行。」</p><p>佛說此<a class="t" id="t0012b24"></a>經已，尊者阿難聞佛所說，歡喜奉行。<a class="t" id="t0012b25"></a></p></article></section></div></body></html>