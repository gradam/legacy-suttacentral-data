<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1103"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一一○三）</h1></div><p>如是我聞：</p><p>一時，佛住王舍城多眾踐<a class="t" id="t0290a26"></a>蹈曠野中，與六百比丘眾俱，為諸比丘說<a class="t" id="t0290a27"></a>六觸入處集、六觸集、六觸滅。</p><p>時，魔波旬作<a class="t" id="t0290a28"></a>是念：「今沙門瞿曇住王舍城多眾踐蹈曠野，<a class="t" id="t0290a29"></a>為六百比丘說六觸入處是集法、是滅法，<a class="t" id="t0290b01"></a>我今當往，為作留難。」化作壯士，大身勇盛，<a class="t" id="t0290b02"></a>力能動地，來詣佛所。</p><p>彼諸比丘遙見壯士，<a class="t" id="t0290b03"></a>身大勇盛，見生怖畏，身毛皆<span class="gaiji">竪<!--gaiji,豎,1[豎-豆+立],2&#x7AEA;,3--></span>，共相謂言：<a class="t" id="t0290b04"></a>「彼為何等，形狀可畏？」</p><p>爾時，世尊告諸比丘：「此<a class="t" id="t0290b05"></a>是惡魔，欲作嬈亂。」</p><p>爾時，世尊即說偈言：<a class="t" id="t0290b06"></a></p><blockquote class="gatha"><p>「色聲香味觸，　　及第六諸法，<a class="t" id="t0290b07"></a><br>愛念適可意，　　世間唯有此。<a class="t" id="t0290b08"></a><br>此是最惡貪，　　能繫著凡夫，<a class="t" id="t0290b09"></a><br>超越斯等者，　　是佛聖弟子。<a class="t" id="t0290b10"></a><br>度於魔境界，　　如日無雲翳。」<a class="t" id="t0290b11"></a></p></blockquote><p>時，魔波旬作是念：「沙門瞿曇已知我心。」內<a class="t" id="t0290b12"></a>懷憂慼，即沒不現。<a class="t" id="t0290b13"></a></p><p class="endsection"><span class="t-juanname">雜阿含經卷第三十九</span><a class="t" id="t0290b14"></a><a class="t" id="t0290b15"></a><a class="t" id="t0290b16"></a></p></article></section></div></body></html>