<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa269">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 269</span><span class="mirror-right">（二六九）</span></h1>
</div>
<p><a class="t-linehead" id="t-linehead0070b01"></a>如是我聞：</p>
<p>一時，佛住舍衛國祇樹給孤<a class="t" id="t0070b02"></a>獨園。</p>
<p><a class="t-linehead" id="t-linehead0070b02"></a>爾時，世尊告諸比丘：「非汝所應法，當<a class="t" id="t0070b03"></a>盡捨離，捨彼法已，長夜安樂。比丘！何等法<a class="t" id="t0070b04"></a>非汝所應，當速捨離，如是色、受、想、行、識，非<a class="t" id="t0070b05"></a>汝所應，當盡捨離，斷彼法已，長夜安樂。譬<a class="t" id="t0070b06"></a>如祇桓林中樹木，有人斫伐枝條，擔持而<a class="t" id="t0070b07"></a>去，汝等亦不憂慼。所以者何？以彼樹木非<a class="t" id="t0070b08"></a>我、非我所。</p>
<p><a class="t-linehead" id="t-linehead0070b08"></a>「如是，比丘！非汝所應者，當盡<a class="t" id="t0070b09"></a>捨離，捨離已，長夜安樂。何等非汝所應，色<a class="t" id="t0070b10"></a>非汝所應，當盡捨離，捨離已，長夜安樂。如<a class="t" id="t0070b11"></a>是受、想、行、識，非汝所應，當速捨離，捨彼法<a class="t" id="t0070b12"></a>已，長夜安樂。諸比丘！色為常耶？為無常耶？」</p>
<a class="t" id="t0070b13"></a><p><a class="t-linehead" id="t-linehead0070b13"></a>諸比丘白佛言：「無常。世尊！」</p>
<p>「比丘！無常者，為<a class="t" id="t0070b14"></a>是苦耶？」</p>
<p><a class="t-linehead" id="t-linehead0070b14"></a>答言：「是苦。世尊！」</p>
<p>佛告比丘：「若無常、<a class="t" id="t0070b15"></a>苦，是變易法，多聞聖弟子寧於中見有我、<a class="t" id="t0070b16"></a>異我、相在不？」</p>
<p><a class="t-linehead" id="t-linehead0070b16"></a>答言：「不也，世尊！」</p>
<p>「如是受、想、行、<a class="t" id="t0070b17"></a>識為是常耶？無常耶？」</p>
<p><a class="t-linehead" id="t-linehead0070b17"></a>答言：「無常。世尊！」</p>
<p>「比丘！<a class="t" id="t0070b18"></a>若無常者，是苦耶？」</p>
<p><a class="t-linehead" id="t-linehead0070b18"></a>答言：「是苦。世尊！」</p>
<p>佛告比<a class="t" id="t0070b19"></a>丘：「若無常、苦，是變易法，多聞聖弟子寧於<a class="t" id="t0070b20"></a>中見有我、異我、相在不？」</p>
<p><a class="t-linehead" id="t-linehead0070b20"></a>答言：「不也，世尊！」</p>
<p>「比<a class="t" id="t0070b21"></a>丘！是故諸所有色，若過去、若未來、若現在，若<a class="t" id="t0070b22"></a>內、若外，若麁、若細，若好、若醜，若遠、若近，彼<a class="t" id="t0070b23"></a>一切非我、不異我、不相在。如是受、想、行、識，<a class="t" id="t0070b24"></a>若過去、若未來、若現在，若內、若外，若麁、若細，<a class="t" id="t0070b25"></a>若好、若醜，若遠、若近，彼一切非我、不異我、<a class="t" id="t0070b26"></a>不相在，聖弟子觀此五受陰非我、我所。如<a class="t" id="t0070b27"></a>是觀時，於諸世間無所取著；無所取著<a class="t" id="t0070b28"></a>者，自得涅槃：『我生已盡，梵行已立，所作已<a class="t" id="t0070b29"></a>作，自知不受後有。』」</p>
<p><a class="t-linehead" id="t-linehead0070b29"></a>佛說此經已，時諸比<a class="t" id="t0070c01"></a>丘聞佛所說，歡喜奉行。</p>
<a class="t" id="t0070c02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>