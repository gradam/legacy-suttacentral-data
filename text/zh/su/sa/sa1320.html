<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1320"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一三二○）</h1></div><p>如是我聞：</p><p>一時，佛住摩鳩羅山，尊者<a class="t" id="t0362b01"></a>那伽波羅為親侍者。</p><p>爾時，世尊於夜闇時，天<a class="t" id="t0362b02"></a>小微雨，電光睒現，出於房外，露地經行。</p><p>是時，<a class="t" id="t0362b03"></a>天帝釋作是念：「今日世尊住摩鳩羅山，尊者<a class="t" id="t0362b04"></a>那伽波羅親侍供養，其夜闇冥，天時微雨，電<a class="t" id="t0362b05"></a>光<span class="corr" title="[映&gt;睒] cf.【麗】">睒</span>現，世尊出房，露地經行，我當化作毘<a class="t" id="t0362b06"></a>琉<span class="corr" title="[瑠&gt;璃]">璃</span>重閣，執持重閣，隨佛經行。」作是念已，<a class="t" id="t0362b07"></a>即便化作鞞琉璃重閣，持詣佛所，稽首佛<a class="t" id="t0362b08"></a>足，隨佛經行。</p><p>爾時，摩竭提國人若男若女，夜<a class="t" id="t0362b09"></a>啼之時，以摩鳩羅鬼恐之即止，親侍供養<a class="t" id="t0362b10"></a>弟子之法，待師禪覺，然後乃眠。爾時，世尊<a class="t" id="t0362b11"></a>為天帝釋夜經行久。</p><p>爾時，尊者那伽波羅作<a class="t" id="t0362b12"></a>是念：「世尊今夜經行至久，我今當作摩鳩羅<a class="t" id="t0362b13"></a>鬼形而恐怖之！」時，那伽波羅比丘即反被俱<a class="t" id="t0362b14"></a>執，長毛在外，往在世尊經行道頭，白佛<a class="t" id="t0362b15"></a>言：「摩鳩羅鬼來！摩鳩羅鬼來！」</p><p>爾時，世尊告那<a class="t" id="t0362b16"></a>伽波羅比丘：「汝那伽波羅愚癡人，以摩鳩羅<a class="t" id="t0362b17"></a>鬼神像恐怖佛耶？不能動如來、應、等正覺<a class="t" id="t0362b18"></a>一毛髮也，如來、應、等正覺久離恐怖！」</p><p>爾時，天<a class="t" id="t0362b19"></a>帝釋白佛言：「世尊！世尊正法、律中亦復有<a class="t" id="t0362b20"></a>此人耶？」</p><p>佛言：「憍尸迦！瞿曇家中極大廣闊，<a class="t" id="t0362b21"></a>斯等於未來世亦當使得清淨之法。」</p><p>爾時，<a class="t" id="t0362b22"></a>世尊即說偈言：<a class="t" id="t0362b23"></a></p><blockquote class="gatha"><p>「若復婆羅門，　　於自所得法，<a class="t" id="t0362b24"></a><br>得到於彼岸。　　若一毘舍遮，<a class="t" id="t0362b25"></a><br>及與摩鳩羅，　　皆悉超過去。<a class="t" id="t0362b26"></a><br>若復婆羅門，　　於自所行法，<a class="t" id="t0362b27"></a><br>一切諸受覺，　　觀察皆已滅。<a class="t" id="t0362b28"></a><br>若復婆羅門，　　自法度彼岸，<a class="t" id="t0362b29"></a><br>一切諸因緣，　　皆悉已滅盡。<a class="t" id="t0362c01"></a><br>若復婆羅門，　　自法度彼岸，<a class="t" id="t0362c02"></a><br>一切諸人我，　　皆悉已滅盡。<a class="t" id="t0362c03"></a><br>若復婆羅門，　　自法度彼岸，<a class="t" id="t0362c04"></a><br>於生老病死，　　皆悉已超過。」<a class="t" id="t0362c05"></a></p></blockquote><p>佛說此經已，釋提桓因聞佛所說，歡喜隨<a class="t" id="t0362c06"></a>喜，稽首佛足，即沒不現。<a class="t" id="t0362c07"></a></p></article></section></div></body></html>