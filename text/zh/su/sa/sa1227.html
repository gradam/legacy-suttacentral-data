<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1227"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二二七）</h1></div><p>如是我聞：</p><p>一時，佛住舍衛國祇樹給<a class="t" id="t0335b10"></a>孤獨園。</p><p>時，波斯匿王有祖母，極所敬重，忽<a class="t" id="t0335b11"></a>爾命終。出城闍維，供養舍利畢，弊衣亂髮，<a class="t" id="t0335b12"></a>來詣佛所，稽首佛足，退坐一面。</p><p>爾時，世尊<a class="t" id="t0335b13"></a>告波斯匿王：「大王！從何所來，弊衣亂髮？」</p><p>波<a class="t" id="t0335b14"></a>斯匿王白佛：「世尊！我亡祖母，極所敬重，<a class="t" id="t0335b15"></a>捨我命終，出於城外闍維，供養畢，來詣<a class="t" id="t0335b16"></a>世尊。」</p><p>佛告大王：「極愛重敬念祖親耶？」</p><p>波斯<a class="t" id="t0335b17"></a>匿王白佛：「世尊！極敬重愛戀。世尊！若國土<a class="t" id="t0335b18"></a>所有象馬七寶，乃至國位，悉持與人，能救<a class="t" id="t0335b19"></a>祖母命者，悉當與之。既不能救，生死長<a class="t" id="t0335b20"></a>辭，悲戀憂苦，不自堪勝！曾聞世尊所說：『一<a class="t" id="t0335b21"></a>切眾生、一切虫、一切神，生者皆死，無不窮<a class="t" id="t0335b22"></a>盡，無有出生而不死者。』今日乃知世尊善<a class="t" id="t0335b23"></a>說。」</p><p>佛言：「大王！如是！如是！一切眾生、一切虫、<a class="t" id="t0335b24"></a>一切神，生者輒死，終歸窮盡，無有一生而<a class="t" id="t0335b25"></a>不死者。」</p><p>佛告大王：「正使婆羅門大姓、剎利<a class="t" id="t0335b26"></a>大姓、長者大姓，生者皆死，無不死者。正使<a class="t" id="t0335b27"></a>剎利大王灌頂居位，王四天下，得力自在，<a class="t" id="t0335b28"></a>於諸敵國無不降伏，終歸有極，無不死<a class="t" id="t0335b29"></a>者。若復，大王！生長壽天，王於天宮，自在快<a class="t" id="t0335c01"></a>樂，終亦歸盡，無不死者。若復，大王！羅漢比<a class="t" id="t0335c02"></a>丘諸漏已盡，離諸重擔，所作已作，逮得己<a class="t" id="t0335c03"></a>利，盡諸有結，正智心善解脫，彼亦歸盡，捨<a class="t" id="t0335c04"></a>身涅槃。若復緣覺善調善寂，盡此身命，<a class="t" id="t0335c05"></a>終歸涅槃，諸佛世尊十力具足，四無所畏，勝<a class="t" id="t0335c06"></a>師子吼，終亦捨身，取般涅槃。以如是比，大<a class="t" id="t0335c07"></a>王當知，一切眾生、一切虫、一切神，有生輒死，<a class="t" id="t0335c08"></a>終歸磨滅，無不死者！」爾時，世尊復說偈言：<a class="t" id="t0335c09"></a></p><blockquote class="gatha"><p>「一切眾生類，　　有命終歸死，<a class="t" id="t0335c10"></a><br>各隨業所趣，　　善惡果自受。<a class="t" id="t0335c11"></a><br>惡業墮地獄，　　為善上昇天，<a class="t" id="t0335c12"></a><br>修習勝妙道，　　漏盡般涅槃。<a class="t" id="t0335c13"></a><br>如來及緣覺，　　佛聲聞弟子，<a class="t" id="t0335c14"></a><br>會當捨身命，　　何況俗凡夫。」<a class="t" id="t0335c15"></a></p></blockquote><p>佛說此經已，波斯匿王聞佛所說，歡喜隨<a class="t" id="t0335c16"></a>喜，作禮而去。<a class="t" id="t0335c17"></a></p></article></section></div></body></html>