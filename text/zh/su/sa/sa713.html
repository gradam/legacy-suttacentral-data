<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa713">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 713</span><span class="mirror-right">（七一三） 轉趣</span></h1>
</div>
<p><a class="t-linehead" id="t-linehead0191a17"></a>如是我聞：</p>
<p>一時，佛住舍衛國祇樹給<a class="t" id="t0191a18"></a>孤獨園。</p>
<p><a class="t-linehead" id="t-linehead0191a18"></a>時，有眾多比丘晨朝著衣持鉢，<a class="t" id="t0191a19"></a>入舍衛城乞食。時，眾多比丘作是念：「今日<a class="t" id="t0191a20"></a>太早，乞食時未至，我等且過諸外道精舍。」</p>
<a class="t" id="t0191a21"></a><p><a class="t-linehead" id="t-linehead0191a21"></a>眾多比丘即入外道精舍，與諸外道共相問<a class="t" id="t0191a22"></a>訊慰勞，問訊慰勞已，於一面坐已，諸外道<a class="t" id="t0191a23"></a>問比丘言：「沙門瞿曇為諸弟子說法，斷五<a class="t" id="t0191a24"></a>蓋覆心，慧力羸，為障礙分，不轉趣涅槃，住<a class="t" id="t0191a25"></a>四念處，修七覺意。我等亦復為諸弟子說<a class="t" id="t0191a26"></a>斷五蓋覆心，慧力羸，善住四念處，修七覺<a class="t" id="t0191a27"></a>分。我等與彼沙門瞿曇有何等異？俱能說<a class="t" id="t0191a28"></a>法。」</p>
<p><a class="t-linehead" id="t-linehead0191a28"></a>時，眾多比丘聞外道所說，心不喜悅，反<a class="t" id="t0191a29"></a>呵罵，從座起去。入舍衛城，乞食已，還精舍，<a class="t" id="t0191b01"></a>舉衣鉢，洗足已，往詣佛所，稽首佛足，退<a class="t" id="t0191b02"></a>坐一面。以諸外道所說，具白世尊。</p>
<p><a class="t-linehead" id="t-linehead0191b02"></a>爾時，世<a class="t" id="t0191b03"></a>尊告眾多比丘：「彼外道說是語時，汝等應<a class="t" id="t0191b04"></a>反問言：『諸外道！五蓋者，種應有十。七覺者，<a class="t" id="t0191b05"></a>種應有十四。何等為五蓋之十、七覺之十<a class="t" id="t0191b06"></a>四？』如是問者，彼諸外道則自駭散，說諸外<a class="t" id="t0191b07"></a>道法，瞋恚、憍慢、毀呰、嫌恨、不忍心生，或默然<a class="t" id="t0191b08"></a>低頭，失辯潛思。所以者何？我不見諸天、<a class="t" id="t0191b09"></a>魔、梵、沙門、婆羅門、天、人眾中，聞我所說<a class="t" id="t0191b10"></a>歡喜隨順者，唯除如來及聲聞眾於此聞<a class="t" id="t0191b11"></a>者。</p>
<p><a class="t-linehead" id="t-linehead0191b11"></a>「諸比丘！何等為五蓋之十？謂有內貪欲，<a class="t" id="t0191b12"></a>有外貪欲。彼內貪欲者即是蓋，非智非等<a class="t" id="t0191b13"></a>覺，不轉趣涅槃。彼外貪欲即是蓋，非智非<a class="t" id="t0191b14"></a>等覺，不轉趣涅槃。謂瞋恚有瞋恚相，若瞋<a class="t" id="t0191b15"></a>恚及瞋恚相即是蓋，非智非等覺，不轉<a class="t" id="t0191b16"></a>趣涅槃。有睡有眠，彼睡彼眠即是蓋，非智<a class="t" id="t0191b17"></a>非等覺，不轉趣涅槃。有掉有悔，彼掉彼<a class="t" id="t0191b18"></a>悔即是蓋，非智非等覺，不轉趣涅槃。有<a class="t" id="t0191b19"></a>疑善法，有疑不善法，彼善法疑、不善法疑<a class="t" id="t0191b20"></a>即是蓋，非智非等覺，不轉趣涅槃。是名五<a class="t" id="t0191b21"></a>蓋說十。</p>
<p><a class="t-linehead" id="t-linehead0191b21"></a>「何等為七覺分說十四？有內法心<a class="t" id="t0191b22"></a>念住，有外法心念住。彼內法念住即是念覺<a class="t" id="t0191b23"></a>分，是智是等覺，能轉趣涅槃。彼外法念住<a class="t" id="t0191b24"></a>即是念覺分，是智是等覺，能轉趣涅槃。</p>
<p><a class="t-linehead" id="t-linehead0191b24"></a>「有<a class="t" id="t0191b25"></a>擇善法、擇不善法。彼善法擇，即是擇法覺分，<a class="t" id="t0191b26"></a>是智是等覺，能轉趣涅槃。彼不善法擇，即是<a class="t" id="t0191b27"></a>擇法覺分，是智是等覺，能轉趣涅槃。</p>
<p><a class="t-linehead" id="t-linehead0191b27"></a>「有精<a class="t" id="t0191b28"></a>進斷不善法，有精進長養善法。彼斷不善<a class="t" id="t0191b29"></a>法精進，即是精進覺分。是智是等覺，能轉<a class="t" id="t0191c01"></a>趣涅槃。彼長養善法精進，即是精進覺分，<a class="t" id="t0191c02"></a>是智是等覺，能轉趣涅槃。</p>
<p><a class="t-linehead" id="t-linehead0191c02"></a>「有喜，有喜處。彼<a class="t" id="t0191c03"></a>喜即是喜覺分，是智是等覺，能轉趣涅槃。彼<a class="t" id="t0191c04"></a>喜處，亦即是喜覺分，是智是等覺，能轉趣涅<a class="t" id="t0191c05"></a>槃。</p>
<p><a class="t-linehead" id="t-linehead0191c05"></a>「有身猗息，有心猗息。彼身猗息，即是猗<a class="t" id="t0191c06"></a>覺分，是智是等覺，能轉趣涅槃。彼心猗息，<a class="t" id="t0191c07"></a>即是猗覺分，是智是等覺，能轉趣涅槃。</p>
<p><a class="t-linehead" id="t-linehead0191c07"></a>「有<a class="t" id="t0191c08"></a>定，有定相。彼定即是定覺分，是智是等覺，<a class="t" id="t0191c09"></a>能轉趣涅槃。彼定相即是定覺分，是智是等<a class="t" id="t0191c10"></a>覺，能轉趣涅槃。</p>
<p><a class="t-linehead" id="t-linehead0191c10"></a>「有捨善法，有捨不善法。彼<a class="t" id="t0191c11"></a>善法捨，即是捨覺分，是智是等覺，能轉趣涅<a class="t" id="t0191c12"></a>槃。彼不善法捨，即是捨覺分，是智是等覺，能<a class="t" id="t0191c13"></a>轉趣涅槃，是名七覺分說為十四。」</p>
<p><a class="t-linehead" id="t-linehead0191c13"></a>佛說此<a class="t" id="t0191c14"></a>經已，眾多比丘聞佛所說，歡喜奉行。</p>
<a class="t" id="t0191c15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>