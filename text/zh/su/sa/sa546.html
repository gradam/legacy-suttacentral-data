<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="546"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五四六）</h1></div><p>如是我聞：</p><p>一時，佛住舍衛國祇樹給<a class="t" id="t0141b23"></a>孤獨園。爾時，尊者摩訶迦旃延在跋蘭那<a class="t" id="t0141b24"></a>聚落烏泥池側。</p><p>時，有執澡灌杖梵志詣<a class="t" id="t0141b25"></a>摩訶迦旃延所，共相問訊慰勞已，於一面坐，<a class="t" id="t0141b26"></a>問摩訶迦旃延言：「何因何緣王、王共諍，婆<a class="t" id="t0141b27"></a>羅門居士、婆羅門居士共諍？」</p><p>摩訶迦旃延<a class="t" id="t0141b28"></a>答梵志言：「貪欲繫著因緣故，王、王共諍，婆<a class="t" id="t0141b29"></a>羅門居士、婆羅門居士共諍。」</p><p>梵志復問：「何因<a class="t" id="t0141c01"></a>何緣出家、出家而復共諍？」</p><p>摩訶迦旃延答言：<a class="t" id="t0141c02"></a>「以見欲繫著故，出家、出家而復共諍。」</p><p>梵志<a class="t" id="t0141c03"></a>復問：「摩訶迦旃延！頗有能離貪欲繫著及<a class="t" id="t0141c04"></a>離此見欲繫著不？」</p><p>尊者摩訶迦旃延答言：「梵<a class="t" id="t0141c05"></a>志！有，我大師如來、應、等正覺、明行足、善逝、世<a class="t" id="t0141c06"></a>間解、無上士、調御丈夫、天人師、佛世尊能離<a class="t" id="t0141c07"></a>此貪欲繫著及見欲繫著。」</p><p>梵志復問：「佛世尊<a class="t" id="t0141c08"></a>今在何所？」</p><p>答言：「佛世尊今在婆羅耆人中，<a class="t" id="t0141c09"></a>拘薩羅國舍衛城祇樹給孤獨園。」</p><p>爾時，梵志<a class="t" id="t0141c10"></a>從座起，整衣服，偏袒右肩，右膝著地，向佛<a class="t" id="t0141c11"></a>所住處合掌讚歎。<a class="t" id="t0141c12"></a></p><p>「南無南無佛世尊、如來、應供、等正覺，能離<a class="t" id="t0141c13"></a>欲貪諸繫著，悉能遠離貪欲縛及諸見欲，淨<a class="t" id="t0141c14"></a>根本。」</p><p>時，持澡灌杖梵志聞尊者摩訶迦旃<a class="t" id="t0141c15"></a>延所說，歡喜隨喜，從座起去。<a class="t" id="t0141c16"></a></p></article></section></div></body></html>