<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1165"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1165</span><span class="mirror-right">（一一六五）</span></h1></div><p><a class="t-linehead" id="t-linehead0311a03"></a>如是我聞：</p><p>一時，尊者賓頭盧住拘<a class="t" id="t0311a04"></a>睒彌國瞿師羅園。</p><p><a class="t-linehead" id="t-linehead0311a04"></a>時，有婆蹉國王，名優陀<a class="t" id="t0311a05"></a>延那，詣尊者賓頭盧所，共相問訊；問訊已，<a class="t" id="t0311a06"></a>退坐一面。婆蹉王優陀延那白尊者賓頭盧<a class="t" id="t0311a07"></a>言：「欲有所問，寧有閑睱見答已不？」</p><p><a class="t-linehead" id="t-linehead0311a07"></a>尊者<a class="t" id="t0311a08"></a>賓頭盧答言：「大王！大王且問，知者當答。」</p><p><a class="t-linehead" id="t-linehead0311a08"></a>婆<a class="t" id="t0311a09"></a>蹉王優陀延那問尊者賓頭盧：「何因何緣，新<a class="t" id="t0311a10"></a>學年少比丘於此法、律，出家未久，極安樂<a class="t" id="t0311a11"></a>住，諸根欣悅，顏貌清淨，膚色鮮白，樂靜少動，<a class="t" id="t0311a12"></a>任他而活，野獸其心，堪能盡壽，修持梵<a class="t" id="t0311a13"></a>行，純一清淨？」</p><p><a class="t-linehead" id="t-linehead0311a13"></a>尊者賓頭盧答言：「如佛所說，<a class="t" id="t0311a14"></a>如來、應、等正覺所知所見，為比丘說：『汝諸<a class="t" id="t0311a15"></a>比丘！若見宿人，當作母想；見中間者，作<a class="t" id="t0311a16"></a>姊妹想；見幼稚者，當作女想。以是因緣，年<a class="t" id="t0311a17"></a>少比丘於此法、律，出家未久，安隱樂住，諸<a class="t" id="t0311a18"></a>根敷悅，顏貌清淨，膚色鮮白，樂靜少動，任他<a class="t" id="t0311a19"></a>而活，野獸其心，堪能盡壽，修持梵行，純一<a class="t" id="t0311a20"></a>清淨。』」</p><p><a class="t-linehead" id="t-linehead0311a20"></a>婆蹉王優陀延那語尊者賓頭盧言：<a class="t" id="t0311a21"></a>「今諸世間貪求之心，若見宿人，而作母想；<a class="t" id="t0311a22"></a>見中年者，作姊妹想；見幼稚者，而作女想。<a class="t" id="t0311a23"></a>當於爾時，心亦隨起，貪欲燒燃、瞋恚燒燃、<a class="t" id="t0311a24"></a>愚癡燒燃，要當更有勝因緣不？」</p><p><a class="t-linehead" id="t-linehead0311a24"></a>尊者賓<a class="t" id="t0311a25"></a>頭盧語婆蹉王優陀延那：「更有因緣，如世<a class="t" id="t0311a26"></a>尊說，如來、應、等正覺所知所見，為比丘說：<a class="t" id="t0311a27"></a>『此身從足至頂，骨幹肉塗，覆以薄皮，種種<a class="t" id="t0311a28"></a>不淨充滿其中；周遍觀察，髮、毛、爪、齒、塵垢、流<a class="t" id="t0311a29"></a>唌、皮、肉、白骨、筋、脈、心、肝、肺、脾、腎、腸、肚、生藏、<a class="t" id="t0311b01"></a>熟藏、胞、淚、汗、涕、沫、肪、脂、髓、痰、癊、膿、血、腦、<a class="t" id="t0311b02"></a>汁、屎、溺。』大王！此因此緣故，年少比丘於此<a class="t" id="t0311b03"></a>法、律，出家未久，安隱樂住，乃至純一滿淨。」</p><a class="t" id="t0311b04"></a><p><a class="t-linehead" id="t-linehead0311b04"></a>婆蹉王優陀延那語尊者賓頭盧：「人心飄<a class="t" id="t0311b05"></a>疾，若觀不淨，隨淨想現。頗更有因緣，令年<a class="t" id="t0311b06"></a>少比丘於此法、律，出家未久，安隱樂住，乃至<a class="t" id="t0311b07"></a>純一滿淨不？」</p><p><a class="t-linehead" id="t-linehead0311b07"></a>尊者賓頭盧言：「大王！有因有<a class="t" id="t0311b08"></a>緣，如世尊說，如來、應、等正覺所知所見，告<a class="t" id="t0311b09"></a>諸比丘：『汝等應當守護根門，善攝其心。若<a class="t" id="t0311b10"></a>眼見色時，莫取色相，莫取隨形好，增上執<a class="t" id="t0311b11"></a>持。若於眼根不攝斂住，則世間貪、愛、惡<a class="t" id="t0311b12"></a>不善法則漏其心，是故此等當受持眼律<a class="t" id="t0311b13"></a>儀。耳聲、鼻香、舌味、身觸、意法亦復如是。乃至<a class="t" id="t0311b14"></a>受持意律儀。』」</p><p><a class="t-linehead" id="t-linehead0311b14"></a>爾時，婆蹉王優陀延那語尊<a class="t" id="t0311b15"></a>者賓頭盧：「善哉！善說法，乃至受持諸根律儀。<a class="t" id="t0311b16"></a>尊者賓頭盧！我亦如是，有時不守護身，不<a class="t" id="t0311b17"></a>持諸根律儀，不一其念，入於宮中，其心極<a class="t" id="t0311b18"></a>生貪欲熾燃、愚癡燒燃；正使閑房獨處，亦復<a class="t" id="t0311b19"></a>三毒燒燃其心，況復宮中！又我有時善護<a class="t" id="t0311b20"></a>其身，善攝諸根，專一其念，入於宮中，貪欲、<a class="t" id="t0311b21"></a>恚、癡不起燒燃其心，於內宮中尚不燒身，<a class="t" id="t0311b22"></a>亦不燒心，況復閑獨！以是之故，此因此緣，<a class="t" id="t0311b23"></a>能令年少比丘於此法、律，出家未久，安隱樂<a class="t" id="t0311b24"></a>住，乃至純一滿淨。」</p><p><a class="t-linehead" id="t-linehead0311b24"></a>時，婆蹉王優陀延那聞尊<a class="t" id="t0311b25"></a>者賓頭盧所說，歡喜隨喜，從坐起去。</p><a class="t" id="t0311b26"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
