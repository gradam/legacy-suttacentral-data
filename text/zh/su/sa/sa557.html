<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="557"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五五七）</h1></div><p>如是我聞：</p><p>一時，佛住拘睒彌國瞿<a class="t" id="t0146a14"></a>師羅園。爾時，尊者阿難亦在彼住。</p><p>時，有<a class="t" id="t0146a15"></a>闍知羅比丘尼詣尊者阿難所，稽首禮足，<a class="t" id="t0146a16"></a>退坐一面，問尊者阿難：「若無相心三昧，不<a class="t" id="t0146a17"></a>涌、不沒，解脫已住，住已解脫。尊者阿難！世尊<a class="t" id="t0146a18"></a>說此何果、何功德？」</p><p>尊者阿難語闍知羅比丘<a class="t" id="t0146a19"></a>尼：「若無相心三昧，不涌、不沒，解脫已住，住<a class="t" id="t0146a20"></a>已解脫，世尊說是智果、智功德。」</p><p>闍知羅比<a class="t" id="t0146a21"></a>丘尼言：「奇哉！尊者阿難！大師及弟子同句、同<a class="t" id="t0146a22"></a>味、同義。尊者阿難！昔於一時，佛在娑祇城<a class="t" id="t0146a23"></a>安禪林中。時，有眾多比丘尼往詣佛所，問<a class="t" id="t0146a24"></a>如此義。爾時，世尊以如是句、如是味、如是<a class="t" id="t0146a25"></a>義為諸比丘尼說，是故當知奇特，大師弟<a class="t" id="t0146a26"></a>子所說同句、同味、同義，所謂第一句義。」</p><p>時，闍<a class="t" id="t0146a27"></a>知羅比丘尼聞尊者阿難所說，歡喜隨喜，<a class="t" id="t0146a28"></a>作禮而去。<a class="t" id="t0146a29"></a></p><p>如闍知羅比丘尼，迦羅跋比丘尼亦爾。<a class="t" id="t0146b01"></a></p></article></section></div></body></html>