<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="905"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九○五）</h1></div><p class="suttainfo"><span class="t-juanname">雜阿含經卷第三十二</span><a class="t" id="t0226a11"></a><a class="t" id="t0226a12"></a><br><span class="t-byline">宋天竺三藏求那跋陀羅譯</span><a class="t" id="t0226a13"></a><a class="t" id="t0226a13_2"></a></p><p>如是我聞：</p><p>一時，佛住王舍城迦蘭陀<a class="t" id="t0226a14"></a>竹園。爾時，尊者摩訶迦葉、尊者舍利弗、住<a class="t" id="t0226a15"></a>耆闍崛山中。</p><p>時，有眾多外道出家詣尊者舍<a class="t" id="t0226a16"></a>利弗，與尊者面相問訊慰勞已，退坐一面，<a class="t" id="t0226a17"></a>語尊者舍利弗言：「云何？舍利弗！如來有後<a class="t" id="t0226a18"></a>生死耶？」</p><p>舍利弗言：「諸外道！世尊說言，此是<a class="t" id="t0226a19"></a>無記。」</p><p>又問：「云何？舍利弗！如來無後生死耶？」<a class="t" id="t0226a20"></a></p><p>舍利弗答言：「諸外道！世尊說言，此是無記。」<a class="t" id="t0226a21"></a></p><p>又問：「舍利弗！如來有後生死、無後生死耶？」<a class="t" id="t0226a22"></a></p><p>舍利弗答言：「世尊說言，此是無記。」</p><p>又問舍利<a class="t" id="t0226a23"></a>弗：「如來非有後生死、非無後生死耶？」</p><p>舍<a class="t" id="t0226a24"></a>利弗答言：「諸外道！世尊說言，此是無記。」</p><p>諸外<a class="t" id="t0226a25"></a>道出家又問尊者舍利弗：「云何所問如來有<a class="t" id="t0226a26"></a>後生死、無後生死、有後無後、非有後非<a class="t" id="t0226a27"></a>無後，一切答言：『世尊說，此是無記。』云何為<a class="t" id="t0226a28"></a>上座，如愚如癡，不善不辯，如嬰兒無自<a class="t" id="t0226a29"></a>性智？」作此語已，從坐起去。</p><p>爾時，尊者摩訶<a class="t" id="t0226b01"></a>迦葉、尊者舍利弗相去不遠，各坐樹下，晝<a class="t" id="t0226b02"></a>日禪思。尊者舍利弗知諸外道出家去已，<a class="t" id="t0226b03"></a>詣尊者摩訶迦葉所，共相問訊慰勞已，退坐<a class="t" id="t0226b04"></a>一面。以向與諸外道出家所論說事，具白<a class="t" id="t0226b05"></a>尊者摩訶迦葉：「尊者摩訶迦葉！何因何緣世<a class="t" id="t0226b06"></a>尊不記說，後有生死、後無生死、後有後無、<a class="t" id="t0226b07"></a>非有非無生死耶？」</p><p>尊者摩訶迦葉語舍利<a class="t" id="t0226b08"></a>弗言：「若說如來後有生死者，是則為色；若<a class="t" id="t0226b09"></a>說如來無後生死，是則為色；若說如來有<a class="t" id="t0226b10"></a>後生死、無後生死，是則為色；若說如來<a class="t" id="t0226b11"></a>非有後、非無後生死，是則為色。如來者，色<a class="t" id="t0226b12"></a>已盡，心善解脫。言有後生死者，此則不然；<a class="t" id="t0226b13"></a>無後生死、有後無後、非有後非無後生<a class="t" id="t0226b14"></a>死，此亦不然。如來者，色已盡，心善解脫，甚<a class="t" id="t0226b15"></a>深廣大，無量無數，寂滅涅槃。</p><p>「舍利弗！若說<a class="t" id="t0226b16"></a>如來有後生死者，是則為受、為想、為行、為<a class="t" id="t0226b17"></a>識、為動、為慮、為虛誑、為有為、為愛，乃至<a class="t" id="t0226b18"></a>非有非無後有亦如是說。如來者，愛已<a class="t" id="t0226b19"></a>盡，心善解脫，是故說後有者不然，後無、後<a class="t" id="t0226b20"></a>有無、後非有非無者不然，如來者，愛已<a class="t" id="t0226b21"></a>盡，心善解脫，甚深廣大，無量無數，寂滅涅槃。<a class="t" id="t0226b22"></a>舍利弗！如是因、如是緣，故有問世尊：『如<a class="t" id="t0226b23"></a>來若有、若無、若有無、若非有非無後生死？』<a class="t" id="t0226b24"></a>不可記說。」</p><p>時，二正士共論議已，各還本處。<a class="t" id="t0226b25"></a></p></article></section></div></body></html>
