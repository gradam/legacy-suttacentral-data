<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1200"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二○○）</h1></div><p>如是我聞：</p><p>一時，佛住舍衛國祇樹給<a class="t" id="t0326b16"></a>孤獨園。</p><p>時，有吉離舍瞿曇彌比丘尼，住舍<a class="t" id="t0326b17"></a>衛國王園精舍比丘尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，<a class="t" id="t0326b18"></a>至舍衛城乞食。食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗<a class="t" id="t0326b19"></a>足畢，持尼師壇，著肩上，入安陀林，於一<a class="t" id="t0326b20"></a>樹下結跏趺坐，入晝正受。</p><p>時，魔波旬作是<a class="t" id="t0326b21"></a>念：「今沙門瞿曇住舍衛國祇樹給孤獨園。時，<a class="t" id="t0326b22"></a>吉離舍瞿曇彌比丘尼住舍衛國王園精舍<a class="t" id="t0326b23"></a>比丘尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入舍衛城乞<a class="t" id="t0326b24"></a>食。食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足畢，持尼師<a class="t" id="t0326b25"></a>壇，著肩上，入安陀林，於一樹下結跏趺<a class="t" id="t0326b26"></a>坐，入晝正受。我今當往，為作留難。」即化作<a class="t" id="t0326b27"></a>年少，容貌端正，往至吉離舍瞿曇彌比丘尼<a class="t" id="t0326b28"></a>所，而說偈言：<a class="t" id="t0326b29"></a></p><blockquote class="gatha"><p>「汝何喪其子，　　涕泣憂愁貌，<a class="t" id="t0326c01"></a><br>獨坐於樹下，　　何求於男子？」<a class="t" id="t0326c02"></a></p></blockquote><p>時，吉離舍瞿曇彌比丘尼作是念：「為誰恐怖<a class="t" id="t0326c03"></a>我？為人？為非人？為姦狡者？」如是思惟，生決<a class="t" id="t0326c04"></a>定智：「惡魔波旬來嬈我耳。」即說偈言：<a class="t" id="t0326c05"></a></p><blockquote class="gatha"><p>「無邊際諸子，　　一切皆亡失，<a class="t" id="t0326c06"></a><br>此則男子邊，　　已度男子表。<a class="t" id="t0326c07"></a><br>不惱不憂愁，　　佛教作已作，<a class="t" id="t0326c08"></a><br>一切離愛苦，　　捨一切闇冥。<a class="t" id="t0326c09"></a><br>已滅盡作證，　　安隱盡諸漏，<a class="t" id="t0326c10"></a><br>已知汝弊魔，　　於此自滅去。」<a class="t" id="t0326c11"></a></p></blockquote><p>時，魔波旬作是念：「吉離舍瞿曇彌比丘尼已<a class="t" id="t0326c12"></a>知我心。」愁憂苦惱，即沒不現。<a class="t" id="t0326c13"></a></p></article></section></div></body></html>