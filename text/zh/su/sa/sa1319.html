<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1319"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一三一九）</h1></div><p>如是我聞：</p><p>一時，佛在摩竭提國人<a class="t" id="t0362a06"></a>間遊行，日暮與五百比丘於屈摩夜叉鬼<a class="t" id="t0362a07"></a>住處宿。時，屈摩夜叉鬼來詣佛所，稽首佛<a class="t" id="t0362a08"></a>足，退住一面。</p><p>時，屈摩夜叉鬼白佛言：「世尊！<a class="t" id="t0362a09"></a>今請世尊與諸大眾於此夜宿。」</p><p>爾時，世尊<a class="t" id="t0362a10"></a>默然受請。</p><p>是時，屈摩夜叉鬼知世尊默然<a class="t" id="t0362a11"></a>受請已，化作五百重閣房舍，臥床、坐床、踞<a class="t" id="t0362a12"></a>床，俱<span class="gaiji">襵<!--gaiji,,1[袖-由+聶],2&#x8975;,3--></span>褥枕，各五百具，悉皆化成。化作五<a class="t" id="t0362a13"></a>百燈明，無諸<span class="gaiji">烟<!--gaiji,煙,1[火*因],2&#x70DF;,3--></span>炎。悉化現已，往詣佛所，<a class="t" id="t0362a14"></a>稽首佛足，勸請世尊令入其舍，令諸<a class="t" id="t0362a15"></a>比丘次受房舍及諸臥具。周遍受已，還至<a class="t" id="t0362a16"></a>佛所，稽首佛足，退坐一面。而說偈言：<a class="t" id="t0362a17"></a></p><blockquote class="gatha"><p>「賢德有正念，　　賢德常正念，<a class="t" id="t0362a18"></a><br>正念安隱眠，　　此世及他世。<a class="t" id="t0362a19"></a><br>賢德有正念，　　賢德常正念，<a class="t" id="t0362a20"></a><br>正念安隱眠，　　其心常寂止。<a class="t" id="t0362a21"></a><br>賢德有正念，　　賢德常正念，<a class="t" id="t0362a22"></a><br>正念安隱眠，　　捨降伏他軍。<a class="t" id="t0362a23"></a><br>賢德有正念，　　賢德常正念，<a class="t" id="t0362a24"></a><br>不殺不教殺，　　不伏不教伏。<a class="t" id="t0362a25"></a><br>慈心於一切，　　心不懷怨結。」<a class="t" id="t0362a26"></a></p></blockquote><p>爾時，世尊告屈摩夜叉鬼：「如是，如是，如汝<a class="t" id="t0362a27"></a>所說。」</p><p>時，屈摩夜叉鬼聞佛所說，歡喜隨喜，<a class="t" id="t0362a28"></a>稽首佛足，還自所住處。<a class="t" id="t0362a29"></a></p></article></section></div></body></html>