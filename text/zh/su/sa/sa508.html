<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="508"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五○八）</h1></div><p>如是我聞：</p><p>一時，佛住王舍城迦蘭陀竹<a class="t" id="t0135a09"></a>園。時，尊者大目犍連與尊者勒叉那比丘<a class="t" id="t0135a10"></a>共在耆闍崛山中。</p><p>尊者勒叉那晨朝詣尊者<a class="t" id="t0135a11"></a>大目犍連所，語尊者大目犍連：「共出耆闍崛<a class="t" id="t0135a12"></a>山，入王舍城乞食。」時，尊者大目犍連默然而<a class="t" id="t0135a13"></a>許，即共出耆闍崛山，入王舍城乞食。行至<a class="t" id="t0135a14"></a>一處，尊者大目犍連心有所念，欣然微笑。</p><p>尊<a class="t" id="t0135a15"></a>者勒叉那見微笑已，即問尊者大目犍連<a class="t" id="t0135a16"></a>言：「若佛及佛弟子欣然微笑，非無因緣，尊<a class="t" id="t0135a17"></a>者今日何因何緣而發微笑？」</p><p>尊者大目犍連<a class="t" id="t0135a18"></a>言：「所問非時，且入王舍城乞食，還於世尊<a class="t" id="t0135a19"></a>前，當問是事，是應時問，當為汝說。」</p><p>時，尊<a class="t" id="t0135a20"></a>者大目揵連與尊者勒叉那入王舍城乞<a class="t" id="t0135a21"></a>食而還，洗足，舉衣<span class="gaiji">鉢<!--gaiji,缽,1[金*本],2&#x9262;,3--></span>，俱詣佛所，稽首佛足，<a class="t" id="t0135a22"></a>退坐一面。尊者勒叉那問尊者大目揵連：「我<a class="t" id="t0135a23"></a>今晨朝與汝共出耆闍崛山乞食，汝於一<a class="t" id="t0135a24"></a>處欣然微笑，我即問汝微笑因緣，汝答我<a class="t" id="t0135a25"></a>言所問非時，今復問汝何因何緣欣然微<a class="t" id="t0135a26"></a>笑？」</p><p>尊者大目犍連語尊者勒叉那：「我路中<a class="t" id="t0135a27"></a>見一眾生，身如樓閣，啼哭號呼，憂悲苦痛，<a class="t" id="t0135a28"></a>乘虛而行。我見是已，作是思惟：『如是眾生<a class="t" id="t0135a29"></a>受如此身，而有如是憂悲大苦。』故發微<a class="t" id="t0135b01"></a>笑。」</p><p>爾時，世尊告諸比丘：「善哉！善哉！我聲聞<a class="t" id="t0135b02"></a>中，住實眼、實智、實義、實法，決定通達，見是<a class="t" id="t0135b03"></a>眾生，我亦見此眾生，而不說者，恐人不信。<a class="t" id="t0135b04"></a>所以者何？如來所說，有不信者，是愚癡人<a class="t" id="t0135b05"></a>長夜受苦。」</p><p>佛告諸比丘：「過去世時，彼大身<a class="t" id="t0135b06"></a>眾生在此王舍城，為屠牛兒，以屠牛因緣<a class="t" id="t0135b07"></a>故，於百千歲墮地獄中，從地獄出，有屠<a class="t" id="t0135b08"></a>牛餘罪，得如是身，常受如是憂悲惱苦。<a class="t" id="t0135b09"></a>如是，諸比丘！如尊者大目犍連所見不異，<a class="t" id="t0135b10"></a>汝等受持。」</p><p>佛說此經已，諸比丘聞佛所說，<a class="t" id="t0135b11"></a>歡喜奉行。<a class="t" id="t0135b12"></a></p></article></section></div></body></html>
