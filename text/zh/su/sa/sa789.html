<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa789">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 789</span><span class="mirror-right">（七八九） 生聞</span></h1>
</div>
<p><a class="t-linehead" id="t-linehead0204c14"></a>如是我聞：</p>
<p>一時，佛住舍衛國祇樹給孤<a class="t" id="t0204c15"></a>獨園。</p>
<p><a class="t-linehead" id="t-linehead0204c15"></a>時，有生聞婆羅門來詣佛所，稽首佛<a class="t" id="t0204c16"></a>足，與世尊面相問訊慰勞已，退坐一面，白<a class="t" id="t0204c17"></a>佛言：「瞿曇！所謂正見者，何等為正見？」</p>
<p><a class="t-linehead" id="t-linehead0204c17"></a>佛告<a class="t" id="t0204c18"></a>婆羅門：「正見有二種。有正見，世、俗，有漏、有<a class="t" id="t0204c19"></a>取，轉向善趣；有正見，是聖、出世間，無漏、不<a class="t" id="t0204c20"></a>取，正盡苦，轉向苦邊。何等為正見世、俗，有<a class="t" id="t0204c21"></a>漏、有取，轉向善趣？謂正見有施、有說、有齋，乃<a class="t" id="t0204c22"></a>至自知不受後有。婆羅門！是名正見世、俗，<a class="t" id="t0204c23"></a>有漏、有取，向於善趣。婆羅門！何等為正見<a class="t" id="t0204c24"></a>是聖、出世間，無漏、不取，正盡苦，轉向苦邊？謂<a class="t" id="t0204c25"></a>聖弟子苦苦思惟，集、滅、道道思惟，無漏思惟<a class="t" id="t0204c26"></a>相應，於法選擇，分別求覺，巧便<span class="gaiji">黠<!--gaiji,黠,1[烈-列＋（里＊吉）],2,3--></span>慧觀察，<a class="t" id="t0204c27"></a>是名正見是聖、出世間，無漏、不取，正盡苦，轉<a class="t" id="t0204c28"></a>向苦邊。」</p>
<p><a class="t-linehead" id="t-linehead0204c28"></a>佛說此經已，生聞婆羅門聞佛所<a class="t" id="t0204c29"></a>說，歡喜隨喜，從座起去。</p>
<a class="t" id="t0205a01"></a><p><a class="t-linehead" id="t-linehead0205a01"></a>如正見，如是正志、正語、正業、正命、正方便、正<a class="t" id="t0205a02"></a>念、正定，一一經如上說。</p>
<a class="t" id="t0205a03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>