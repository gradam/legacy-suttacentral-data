<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1344"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一三四四）</h1></div><p>如是我聞：</p><p>一時，佛在舍衛國祇樹給<a class="t" id="t0370b03"></a>孤獨園。</p><p>時，有異比丘在拘薩羅人間，住一<a class="t" id="t0370b04"></a>林中。時，彼比丘與長者婦女嬉戲，起惡名<a class="t" id="t0370b05"></a>聲。</p><p>時，彼比丘作是念：「我今不類，共他婦女<a class="t" id="t0370b06"></a>起惡名聲，我今欲於此林中自殺。」</p><p>時，彼林<a class="t" id="t0370b07"></a>中止住天神作是思念：「不善不類，此比丘不<a class="t" id="t0370b08"></a>壞、無過，而於林中欲自殺身，我今當作<a class="t" id="t0370b09"></a>方便開悟。」</p><p>時，彼天神化作長者女身，語比<a class="t" id="t0370b10"></a>丘言：「於諸巷路四衢道中，世間諸人為我<a class="t" id="t0370b11"></a>及汝起惡名聲，言我與汝共相習近，作不<a class="t" id="t0370b12"></a>正事。已有惡名，今可還俗，共相娛樂。」</p><p>比丘<a class="t" id="t0370b13"></a>答言：「以彼里巷四衢道中，為我與汝起惡<a class="t" id="t0370b14"></a>名聲，共相習近，為不正事。我今且自殺身！」<a class="t" id="t0370b15"></a></p><p>時，彼天神還復天身，而說偈言：<a class="t" id="t0370b16"></a></p><blockquote class="gatha"><p>「雖聞多惡名，　　苦行者忍之，<a class="t" id="t0370b17"></a><br>不應苦自苦，　　亦不應起惱。<a class="t" id="t0370b18"></a><br>聞聲恐怖者，　　是則林中獸，<a class="t" id="t0370b19"></a><br>是輕躁眾生，　　不成出家法。<a class="t" id="t0370b20"></a><br>仁者當堪耐，　　不中住惡聲，<a class="t" id="t0370b21"></a><br>執心堅住者，　　是則出家法。<a class="t" id="t0370b22"></a><br>不由他人語，　　令汝成劫賊，<a class="t" id="t0370b23"></a><br>亦不由他語，　　令汝得羅漢。<a class="t" id="t0370b24"></a><br>如汝自知已，　　諸天亦復知。」<a class="t" id="t0370b25"></a></p></blockquote><p>爾時，比丘為彼天神所開悟已，專精思惟，<a class="t" id="t0370b26"></a>斷除煩惱，得阿羅漢。<a class="t" id="t0370b27"></a></p></article></section></div></body></html>