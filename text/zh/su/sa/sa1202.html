<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1202"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二○二）</h1></div><p>如是我聞：</p><p>一時，佛住舍衛國祇樹給<a class="t" id="t0327a20"></a>孤獨園。</p><p>時，尸羅比丘尼住舍衛國王園比丘<a class="t" id="t0327a21"></a>尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入舍衛城乞食。食<a class="t" id="t0327a22"></a>已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足畢，持尼師壇，著<a class="t" id="t0327a23"></a>肩上，入安陀林，坐一樹下，入晝正受。</p><p>時，<a class="t" id="t0327a24"></a>魔波旬作是念：「今沙門瞿曇住舍衛國祇樹<a class="t" id="t0327a25"></a>給孤獨園。尸羅比丘尼住舍衛國王園精舍<a class="t" id="t0327a26"></a>比丘尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入舍衛城乞<a class="t" id="t0327a27"></a>食。食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足畢，持尼師<a class="t" id="t0327a28"></a>壇，著肩上，入安陀林，坐一樹下，入晝正受。<a class="t" id="t0327a29"></a>我今當往，為作留難。」即化作年少，容貌端<a class="t" id="t0327b01"></a>正，往到尸羅比丘尼前而說偈言：<a class="t" id="t0327b02"></a></p><blockquote class="gatha"><p>「眾生云何生？　　誰為其作者？<a class="t" id="t0327b03"></a><br>眾生何處起，　　去復至何所？」<a class="t" id="t0327b04"></a></p></blockquote><p>尸羅比丘尼作是念：「此是何人？欲恐怖我。<a class="t" id="t0327b05"></a>為人？為非人？為姦狡人？」作是思惟已，即生<a class="t" id="t0327b06"></a>知覺：「此是惡魔欲作留難。」即說偈言：<a class="t" id="t0327b07"></a></p><blockquote class="gatha"><p>「汝謂有眾生，　　此則惡魔見，<a class="t" id="t0327b08"></a><br>唯有空陰聚，　　無是眾生者。<a class="t" id="t0327b09"></a><br>如和合眾材，　　世名之為車，<a class="t" id="t0327b10"></a><br>諸陰因緣合，　　假名為眾生。<a class="t" id="t0327b11"></a><br>其生則苦生，　　住亦即苦住，<a class="t" id="t0327b12"></a><br>無餘法生苦，　　苦生苦自滅。<a class="t" id="t0327b13"></a><br>捨一切愛苦，　　離一切闇冥，<a class="t" id="t0327b14"></a><br>已證於寂滅，　　安住諸漏盡。<a class="t" id="t0327b15"></a><br>已知汝惡魔，　　則自消滅去。」<a class="t" id="t0327b16"></a></p></blockquote><p>時，魔波旬作是念：「尸羅比丘尼已知我心。」<a class="t" id="t0327b17"></a>內懷憂慼，即沒不現。<a class="t" id="t0327b18"></a></p></article></section></div></body></html>