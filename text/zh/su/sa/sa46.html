<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa46">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 46</span><span class="mirror-right">（四六）</span></h1>
</div>
<p><a class="t-linehead" id="t-linehead0011b21"></a>如是我聞：</p>
<p>一時，佛住舍衛國祇樹給孤<a class="t" id="t0011b22"></a>獨園。</p>
<p><a class="t-linehead" id="t-linehead0011b22"></a>爾時，世尊告諸比丘：「有五受陰。云何<a class="t" id="t0011b23"></a>為五？色、受、想、行、識受陰。若沙門、婆羅門以<a class="t" id="t0011b24"></a>宿命智自識種種宿命，已識、當識、今識，皆<a class="t" id="t0011b25"></a>於此五受陰；已識、當識、今識，我過去所經。如<a class="t" id="t0011b26"></a>是色、如是受、如是想、如是行、如是識。若<a class="t" id="t0011b27"></a>可閡可分，是名色受陰。指所閡，若手、若<a class="t" id="t0011b28"></a>石、若杖、若刀、若冷、若暖、若渴、若飢、若蚊、虻、諸<a class="t" id="t0011b29"></a>毒虫、風、雨觸，是名觸閡，是故閡是色受陰。<a class="t" id="t0011c01"></a>復以此色受陰無常、苦、變易。諸覺相是受受<a class="t" id="t0011c02"></a>陰，何所覺？覺苦、覺樂、覺不苦不樂，是故名<a class="t" id="t0011c03"></a>覺相是受受陰。復以此受受陰是無常、苦、變<a class="t" id="t0011c04"></a>易。諸想是想受陰，何所想？少想、多想、無量<a class="t" id="t0011c05"></a>想、都無所有作無所有想，是故名想受<a class="t" id="t0011c06"></a>陰。復以此想受陰是無常、苦、變易法。為作<a class="t" id="t0011c07"></a>相是行受陰，何所為作？於色為作，於受、想、<a class="t" id="t0011c08"></a>行、識為作，是故為作相是行受陰。復以此行<a class="t" id="t0011c09"></a>受陰是無常、苦、變易法。別知相是識受陰，何<a class="t" id="t0011c10"></a>所識？識色，識聲、香、味、觸、法，是故名識受陰。<a class="t" id="t0011c11"></a>復以此識受陰是無常、苦、變易法。</p>
<p><a class="t-linehead" id="t-linehead0011c11"></a>「諸比丘！<a class="t" id="t0011c12"></a>彼多聞聖弟子於此色受陰作如是學：<a class="t" id="t0011c13"></a>『我今為現在色所食，過去世已曾為彼色<a class="t" id="t0011c14"></a>所食，如今現在。』復作是念：『我今為現在色<a class="t" id="t0011c15"></a>所食，我若復樂著未來色者，當復為彼色<a class="t" id="t0011c16"></a>所食，如今現在。』作如是知已，不顧過去<a class="t" id="t0011c17"></a>色，不樂著未來色，於現在色生厭、離欲、滅<a class="t" id="t0011c18"></a>患、向滅。多聞聖弟子於此受、想、行、識受陰<a class="t" id="t0011c19"></a>學：『我今現在為現在識所食，於過去世已<a class="t" id="t0011c20"></a>曾為識所食，如今現在。我今已為現在識<a class="t" id="t0011c21"></a>所食，若復樂著未來識者，亦當復為彼識<a class="t" id="t0011c22"></a>所食，如今現在。』如是知已，不顧過去識，<a class="t" id="t0011c23"></a>不樂未來識，於現在識生厭、離欲、滅患、向<a class="t" id="t0011c24"></a>滅，滅而不增，退而不進，滅而不起，捨而<a class="t" id="t0011c25"></a>不取。</p>
<p><a class="t-linehead" id="t-linehead0011c25"></a>「於何滅而不增？色滅而不增，受、想、行、<a class="t" id="t0011c26"></a>識滅而不增。於何退而不進？色退而不進，<a class="t" id="t0011c27"></a>受、想、行、識退而不進。於何滅而不起？色滅<a class="t" id="t0011c28"></a>而不起，受、想、行、識滅而不起。於何捨而不<a class="t" id="t0011c29"></a>取？色捨而不取，受、想、行、識捨而不取。</p>
<p><a class="t-linehead" id="t-linehead0011c29"></a>「滅而<a class="t" id="t0012a01"></a>不增，寂滅而住；退而不進，寂退而住；滅而<a class="t" id="t0012a02"></a>不起，寂滅而住；捨而不取，不生繫著；不<a class="t" id="t0012a03"></a>繫著已，自覺涅槃：『我生已盡，梵行已立，所<a class="t" id="t0012a04"></a>作已作，自知不受後有。』」</p>
<p><a class="t-linehead" id="t-linehead0012a04"></a>佛說此經時，眾多<a class="t" id="t0012a05"></a><span class="corr" title="[諸&gt;比]">比</span>丘不起諸漏，心得解脫。</p>
<p><a class="t-linehead" id="t-linehead0012a05"></a>佛說此經已，諸<a class="t" id="t0012a06"></a>比丘聞佛所說，歡喜奉行。</p>
<a class="t" id="t0012a07"></a><blockquote class="gatha">
<p>我、卑下、種子　　封滯、五轉、七<a class="t" id="t0012a08"></a><br>　二繫著及覺　　三世陰世食</p>
</blockquote>
<a class="t" id="t0012a09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>