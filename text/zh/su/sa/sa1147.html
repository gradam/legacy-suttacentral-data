<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1147"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1147</span><span class="mirror-right">（一一四七）</span></h1></div><p><a class="t-linehead" id="t-linehead0305b06"></a>如是我聞：</p><p>一時，佛住舍衛國祇樹給<a class="t" id="t0305b07"></a>孤獨園。</p><p><a class="t-linehead" id="t-linehead0305b07"></a>時，波斯匿王日日身蒙塵土，來詣<a class="t" id="t0305b08"></a>佛所，稽首佛足，退坐一面。</p><p><a class="t-linehead" id="t-linehead0305b08"></a>佛言：「大王！從何<a class="t" id="t0305b09"></a>所來？」</p><p><a class="t-linehead" id="t-linehead0305b09"></a>波斯匿王白佛言：「世尊！彼灌頂王<a class="t" id="t0305b10"></a>法，人中自在，精勤方便。王領大地，統理王<a class="t" id="t0305b11"></a>事，周行觀察，而來至此。」</p><p><a class="t-linehead" id="t-linehead0305b11"></a>佛告大王：「今問大<a class="t" id="t0305b12"></a>王，隨意答我。譬如有人從東方來，有信<a class="t" id="t0305b13"></a>有緣，未曾虛妄，而白王言：『我東方來，見一<a class="t" id="t0305b14"></a>石山，極方廣大，不穿不壞，亦無缺壞，磨地<a class="t" id="t0305b15"></a>而來，一切眾生草木之類悉磨令碎。』南、西、北<a class="t" id="t0305b16"></a>方亦有人來，有信有緣，亦不虛妄，而白王<a class="t" id="t0305b17"></a>言：『我見石山，方廣高大，不斷不壞，亦不缺<a class="t" id="t0305b18"></a>壞，磨地而來，眾生草木悉皆磨碎。』大王！於<a class="t" id="t0305b19"></a>意云何？如是像貌大恐怖事，嶮惡相殺，眾<a class="t" id="t0305b20"></a>生運盡，人道難得，當作何計？」</p><p><a class="t-linehead" id="t-linehead0305b20"></a>王白佛言：「若<a class="t" id="t0305b21"></a>如是者，更無餘計，唯當修善，於佛法、律專<a class="t" id="t0305b22"></a>心方便。」</p><p><a class="t-linehead" id="t-linehead0305b22"></a>佛告大王：「何故說言：『嶮惡恐怖於<a class="t" id="t0305b23"></a>世卒起，眾生運盡，人身難得，唯當行法、行<a class="t" id="t0305b24"></a>義、行福，於佛法教專精方便。』何以不言：『灌<a class="t" id="t0305b25"></a>頂王位眾人人首，堪能自在。』王於大地，事<a class="t" id="t0305b26"></a>務眾人，當須營理耶？」</p><p><a class="t-linehead" id="t-linehead0305b26"></a>王白佛言：「世尊！為復<a class="t" id="t0305b27"></a>閑時言：『灌頂王位為眾人首，王於大地，多<a class="t" id="t0305b28"></a>所經營，以言鬪言，以財鬪財，以象鬪象，<a class="t" id="t0305b29"></a>以車鬪車，以步鬪步。<a class="t" id="t0305c01"></a>當於爾時，無有自在，若勝若伏。』是故我說：<a class="t" id="t0305c02"></a>『嶮惡恐怖卒起之時，眾生運盡，人身難得，無<a class="t" id="t0305c03"></a>有餘計，唯有行義、行法、行福，於佛法教專<a class="t" id="t0305c04"></a>心歸依。』」</p><p><a class="t-linehead" id="t-linehead0305c04"></a>佛告大王：「如是！如是！經常磨迮，謂<a class="t" id="t0305c05"></a>惡劫、老、病、苦，磨迮眾生。當作何計？正當修<a class="t" id="t0305c06"></a>義、修法、修福、修善、修慈，於佛法中精勤方便。」<a class="t" id="t0305c07"></a>爾時，世尊而說偈言：</p><a class="t" id="t0305c08"></a><blockquote class="gatha"><p>「如有大石山，　　高廣無缺壞，<a class="t" id="t0305c09"></a><br>　周遍四方來，　　磨迮此大地。<a class="t" id="t0305c10"></a><br>　非兵馬呪術，　　力所能防禦，<a class="t" id="t0305c11"></a><br>　惡劫老病死，　　常磨迮眾生。<a class="t" id="t0305c12"></a><br>　四種大族姓，　　栴陀羅獵師，<a class="t" id="t0305c13"></a><br>　在家及出家，　　持戒犯戒者。<a class="t" id="t0305c14"></a><br>　一切皆磨迮，　　無能救護者，<a class="t" id="t0305c15"></a><br>　是故慧士夫，　　觀察自己利。<a class="t" id="t0305c16"></a><br>　建立清淨信，　　信佛法僧寶，<a class="t" id="t0305c17"></a><br>　身口心清淨，　　隨順於正法。<a class="t" id="t0305c18"></a><br>　現世名稱流，　　終則生天上。」</p></blockquote><a class="t" id="t0305c19"></a><p><a class="t-linehead" id="t-linehead0305c19"></a>佛說此經已，波斯匿王聞佛所說，歡喜隨<a class="t" id="t0305c20"></a>喜，作禮而去。</p><a class="t" id="t0305c21"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
