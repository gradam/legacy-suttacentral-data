<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa459"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 459</span><span class="mirror-right">（四六〇）</span></h1></div><p><a class="t-linehead" id="t-linehead0117c23"></a>如是我聞：</p><p>一時，佛住拘睒彌國瞿師<a class="t" id="t0117c24"></a>羅園。</p><p><a class="t-linehead" id="t-linehead0117c24"></a>爾時，瞿師羅長者詣尊者阿難所，禮<a class="t" id="t0117c25"></a>尊者阿難足，退坐一面，白尊者阿難：「所說<a class="t" id="t0117c26"></a>種種界。云何為種種界？」</p><p><a class="t-linehead" id="t-linehead0117c26"></a>尊者阿難告瞿師<a class="t" id="t0117c27"></a>羅長者：「眼界異、色界異喜處，二因緣生識，三<a class="t" id="t0117c28"></a>事和合生觸，又喜觸因緣生樂受。如是耳、<a class="t" id="t0117c29"></a>鼻、舌、身、意、法，亦如是說。復次，長者！有異眼<a class="t" id="t0118a01"></a>界、異色界憂處，二因緣生識，三事和合生<a class="t" id="t0118a02"></a>苦觸，彼苦觸因緣生苦受。如是耳、鼻、舌、身、意、<a class="t" id="t0118a03"></a>法，亦如是說。</p><p><a class="t-linehead" id="t-linehead0118a03"></a>「復次，長者！異眼界、異色界捨<a class="t" id="t0118a04"></a>處，二因緣生識，三事和合生不苦不樂觸，<a class="t" id="t0118a05"></a>不苦不樂觸因緣生不苦不樂受。如是耳、鼻、<a class="t" id="t0118a06"></a>舌、身、意、法，亦如是說。」</p><p><a class="t-linehead" id="t-linehead0118a06"></a>爾時，瞿師羅長者聞<a class="t" id="t0118a07"></a>尊者阿難所說，歡喜隨喜，禮足而去。</p><a class="t" id="t0118a08"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
