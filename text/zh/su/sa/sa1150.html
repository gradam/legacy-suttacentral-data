<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1150"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一一五○）</h1></div><p>如是我聞：</p><p>一時，佛住舍衛國祇樹給<a class="t" id="t0306c03"></a>孤獨園。</p><p>時，波斯匿王其體肥大，舉體流汗，來<a class="t" id="t0306c04"></a>詣佛所，稽首佛足，退坐一面，氣息長喘。</p><p>爾<a class="t" id="t0306c05"></a>時，世尊告波斯匿王：「大王身體極肥盛。」</p><p>大王<a class="t" id="t0306c06"></a>白佛言：「如是，世尊！患身肥大，常以此身極<a class="t" id="t0306c07"></a>肥大故，慚恥厭苦。」</p><p>爾時，世尊即說偈言：<a class="t" id="t0306c08"></a></p><blockquote class="gatha"><p>「人當自繫念，　　每食知節量，<a class="t" id="t0306c09"></a><br>是則諸受薄，　　安消而保壽。」<a class="t" id="t0306c10"></a></p></blockquote><p>時，有一年少，名<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>多羅，於會中坐。時，波斯<a class="t" id="t0306c11"></a>匿王告<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>多羅：「汝能從世尊受向所說偈，<a class="t" id="t0306c12"></a>每至食時，為我誦不？若能爾者，賜金錢十<a class="t" id="t0306c13"></a>萬，亦常與食。」</p><p><span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>多羅白王：「奉教當誦。」</p><p>時，波<a class="t" id="t0306c14"></a>斯匿王聞佛所說，歡喜隨喜，作禮而去。</p><p>時，<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span><a class="t" id="t0306c15"></a>多羅知王去已，至世尊前，受所說偈，於<a class="t" id="t0306c16"></a>王食時，食食為誦，白言大王：「如佛世尊、如<a class="t" id="t0306c17"></a>來、應、等正覺所知所見，而說斯偈：<a class="t" id="t0306c18"></a></p><blockquote class="gatha"><p>「『人當自繫念，　　每食知節量，<a class="t" id="t0306c19"></a><br>　是則諸受薄，　　安消而保壽。』」<a class="t" id="t0306c20"></a></p></blockquote><p>如是，波斯匿王漸至後時，身體<span class="gaiji">傭<!--gaiji,傭,1[月*庸],2&#x267DB;,3--></span>細，容貌端<a class="t" id="t0306c21"></a>正，處樓閣上，向佛住處合掌恭敬，右膝著<a class="t" id="t0306c22"></a>地，三說是言：「南無敬禮世尊、如來、應、等正<a class="t" id="t0306c23"></a>覺，南無敬禮世尊、如來、應、等正覺，與我現法<a class="t" id="t0306c24"></a>利益、後世利益、現法後世利益，以其飯食<a class="t" id="t0306c25"></a>知節量故。」<a class="t" id="t0306c26"></a></p></article></section></div></body></html>