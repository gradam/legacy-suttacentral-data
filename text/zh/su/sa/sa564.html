<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa564">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 564</span><span class="mirror-right">（五六四） 比丘尼</span></h1>
</div>
<p><a class="t-linehead" id="t-linehead0148a13"></a>如是我聞：</p>
<p>一時，佛住舍衛國祇樹給<a class="t" id="t0148a14"></a>孤獨園。尊者阿難亦在彼住。</p>
<p><a class="t-linehead" id="t-linehead0148a14"></a>時，有異比丘<a class="t" id="t0148a15"></a>尼於尊者阿難所，起染著心，遣使白尊者<a class="t" id="t0148a16"></a>阿難：「我身遇病苦，唯願尊者哀愍見看。」</p>
<p><a class="t-linehead" id="t-linehead0148a16"></a>尊者<a class="t" id="t0148a17"></a>阿難晨朝著衣持鉢，往彼比丘尼所。</p>
<p><a class="t-linehead" id="t-linehead0148a17"></a>彼比<a class="t" id="t0148a18"></a>丘尼遙見尊者阿難來，露身體臥床上。<a class="t" id="t0148a19"></a>尊者阿難遙見彼比丘尼身，即自攝<span class="gaiji">歛<!--gaiji,歛,1[僉＊殳],2&#x23ACD;,3--></span>諸<a class="t" id="t0148a20"></a>根，迴身背住。彼比丘尼見尊者阿難攝<a class="t" id="t0148a21"></a><span class="gaiji">歛<!--gaiji,歛,1[僉＊殳],2&#x23ACD;,3--></span>諸根，迴身背住，即自慚愧，起著衣服，<a class="t" id="t0148a22"></a>敷坐具，出迎尊者阿難，請令就座，稽首禮<a class="t" id="t0148a23"></a>足，退住一面。</p>
<p><a class="t-linehead" id="t-linehead0148a23"></a>時，尊者阿難為說法言：「姊<a class="t" id="t0148a24"></a>妹！如此身者，穢食長養、憍慢長養、愛所<a class="t" id="t0148a25"></a>長養、婬欲長養。姊妹！依穢食者，當斷穢<a class="t" id="t0148a26"></a>食，依於慢者，當斷憍慢，依於愛者，當斷<a class="t" id="t0148a27"></a>愛欲。姊妹！云何名依於穢食，當斷穢食？<a class="t" id="t0148a28"></a>謂聖弟子於食計數思惟而食，無著樂想、<a class="t" id="t0148a29"></a>無憍慢想、無摩拭想、無莊嚴想，為持身<a class="t" id="t0148b01"></a>故、為養活故、治飢渴病故、攝受梵行<a class="t" id="t0148b02"></a>故，宿諸受令滅，新諸受不生，崇習長養，<a class="t" id="t0148b03"></a>若力、若樂、若觸，當如是住。譬如商客以<a class="t" id="t0148b04"></a>酥油膏以膏其車，無染著想、無憍慢想、<a class="t" id="t0148b05"></a>無摩拭想、無莊嚴想，為運載故，如病瘡<a class="t" id="t0148b06"></a>者塗以酥油，無著樂想、無憍慢想、無摩<a class="t" id="t0148b07"></a>拭想、無莊嚴想，為瘡愈故。如是，聖弟子<a class="t" id="t0148b08"></a>計數而食，無染著想、無憍慢想、無摩拭想、<a class="t" id="t0148b09"></a>無莊嚴想，為養活故、治飢渴故、攝受<a class="t" id="t0148b10"></a>梵行故，宿諸受離，新諸受不起，若力、若樂、<a class="t" id="t0148b11"></a>若無罪觸安隱住。姊妹！是名依食斷食。</p>
<a class="t" id="t0148b12"></a><p><a class="t-linehead" id="t-linehead0148b12"></a>「依慢斷慢者。云何依慢斷慢？謂弟子聞<a class="t" id="t0148b13"></a>某尊者、某尊者弟子盡諸有漏，無漏心解脫、<a class="t" id="t0148b14"></a>慧解脫，現法自知作證：『我生已盡，梵行已<a class="t" id="t0148b15"></a>立，所作已作，自知不受後有。』聞已，作是念：<a class="t" id="t0148b16"></a>『彼聖弟子盡諸有漏，乃至自知不受後有。<a class="t" id="t0148b17"></a>我今何故不盡諸有漏，何故不自知不受<a class="t" id="t0148b18"></a>後有。』當於爾時則能斷諸有漏，乃至自知<a class="t" id="t0148b19"></a>不受後有。姊妹！是名依慢斷慢。</p>
<p><a class="t-linehead" id="t-linehead0148b19"></a>「姊妹！云<a class="t" id="t0148b20"></a>何依愛斷愛？謂聖弟子聞某尊者、某尊者弟<a class="t" id="t0148b21"></a>子盡諸有漏，乃至自知不受後有。我等何<a class="t" id="t0148b22"></a>不盡諸<span class="corr" title="[者&gt;有]">有</span>漏，乃至自知不受後有。彼於爾<a class="t" id="t0148b23"></a>時能斷諸有漏，乃至自知不受後有。姊妹！<a class="t" id="t0148b24"></a>是名依愛斷愛。姊妹！無所行者，斷截婬<a class="t" id="t0148b25"></a>欲、和合橋梁。」</p>
<p><a class="t-linehead" id="t-linehead0148b25"></a>尊者阿難說是法時，彼比丘<a class="t" id="t0148b26"></a>尼遠塵離垢，得法眼淨，彼比丘尼見法、得<a class="t" id="t0148b27"></a>法、覺法、入法，度狐疑，不由於他，於正法、<a class="t" id="t0148b28"></a>律，心得無畏。禮尊者阿難足，白尊者阿難：</p>
<a class="t" id="t0148b29"></a><p><a class="t-linehead" id="t-linehead0148b29"></a>「我今發露悔過：愚癡不善，脫作如是不流類<a class="t" id="t0148c01"></a>事；今於尊者阿難所，自見過、自知過，發露<a class="t" id="t0148c02"></a>懺悔，哀愍故！」</p>
<p><a class="t-linehead" id="t-linehead0148c02"></a>尊者阿難語比丘尼：「汝今真<a class="t" id="t0148c03"></a>實自見罪、自知罪，愚癡不善，汝自知作<a class="t" id="t0148c04"></a>不類之罪，汝今自知、自見而悔過，於未來<a class="t" id="t0148c05"></a>世得具足戒。我今受汝悔過，哀愍故，令<a class="t" id="t0148c06"></a>汝善法增長，終不退滅。所以者何？若有自<a class="t" id="t0148c07"></a>見罪、自知罪，能悔過者，於未來世得具<a class="t" id="t0148c08"></a>足戒，善法增長，終不退滅。」</p>
<p><a class="t-linehead" id="t-linehead0148c08"></a>尊者阿難為彼<a class="t" id="t0148c09"></a>比丘尼種種說法，示、教、照、喜已，從座起<a class="t" id="t0148c10"></a>去。</p>
<a class="t" id="t0148c11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>