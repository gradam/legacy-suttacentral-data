<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1099">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1099</span><span class="mirror-right">（一〇九九）</span></h1>
</div>
<p><a class="t-linehead" id="t-linehead0289a08"></a>如是我聞：</p>
<p>一時，佛住釋氏石主釋<a class="t" id="t0289a09"></a>氏聚落。時，有眾多比丘集供養堂，為作衣<a class="t" id="t0289a10"></a>事。</p>
<p><a class="t-linehead" id="t-linehead0289a10"></a>時，魔波旬作是念：「今沙門瞿曇住於釋氏<a class="t" id="t0289a11"></a>石主釋氏聚落，眾多比丘集供養堂，為作<a class="t" id="t0289a12"></a>衣故，我今當往，為作留難。」化作少壯婆羅<a class="t" id="t0289a13"></a>門像，作大縈髮，著獸皮衣，手執曲杖，詣<a class="t" id="t0289a14"></a>供養堂，於眾多比丘前默然而住。須臾，語<a class="t" id="t0289a15"></a>諸比丘言：「汝等年少出家，膚白髮黑，年在盛<a class="t" id="t0289a16"></a>時，應受五欲莊嚴自娛，如何違親背族，<span class="corr" title="[悉&gt;悲]">悲</span><a class="t" id="t0289a17"></a>泣別離，信於非家，出家學道？何為捨現世<a class="t" id="t0289a18"></a>樂，而求他世非時之樂？」</p>
<p><a class="t-linehead" id="t-linehead0289a18"></a>諸比丘語婆羅門：<a class="t" id="t0289a19"></a>「我不捨現世樂求他世非時之樂，乃是捨<a class="t" id="t0289a20"></a>非時樂就現世樂。」</p>
<p><a class="t-linehead" id="t-linehead0289a20"></a>波旬復問：「云何捨非時<a class="t" id="t0289a21"></a>樂就現世樂？」</p>
<p><a class="t-linehead" id="t-linehead0289a21"></a>比丘答言：「如世尊說，他世樂<a class="t" id="t0289a22"></a>少味多苦，少利多患；世尊說現世樂者，離諸<a class="t" id="t0289a23"></a>熾然，不待時節，能自通達，於此觀察，緣自<a class="t" id="t0289a24"></a>覺知。婆羅門！是名現世樂。」</p>
<p><a class="t-linehead" id="t-linehead0289a24"></a>時，婆羅門三反<a class="t" id="t0289a25"></a>掉頭瘖瘂，以杖築地，即沒不現。</p>
<a class="t" id="t0289a26"></a><p><a class="t-linehead" id="t-linehead0289a26"></a>時，諸比丘即生恐怖，身毛皆竪，此是何等婆<a class="t" id="t0289a27"></a>羅門像，來此作變？即詣佛所，稽首禮足，退<a class="t" id="t0289a28"></a>坐一面，白佛言：「世尊！我等眾多比丘集供<a class="t" id="t0289a29"></a>養堂，為作衣故。有一盛壯婆羅門，縈髮大<a class="t" id="t0289b01"></a>髻，來詣我所，作是言：『汝等年少出家……』」如上<a class="t" id="t0289b02"></a>廣說，乃至三反掉頭瘖瘂，以杖築地，即沒<a class="t" id="t0289b03"></a>不現。「我等即生恐怖，身毛皆竪，是何婆羅<a class="t" id="t0289b04"></a>門像，來作此變？」</p>
<p><a class="t-linehead" id="t-linehead0289b04"></a>佛告諸比丘：「此非婆羅門，<a class="t" id="t0289b05"></a>是魔波旬來至汝所，欲作嬈亂。」爾時，世尊<a class="t" id="t0289b06"></a>即說偈言：</p>
<a class="t" id="t0289b07"></a><blockquote class="gatha">
<p>「凡生諸苦惱，　　皆由於愛欲，<a class="t" id="t0289b08"></a><br>　知世皆劍刺，　　何人樂於欲？<a class="t" id="t0289b09"></a><br>　覺世間有餘，　　皆悉為劍刺，<a class="t" id="t0289b10"></a><br>　是故<span class="gaiji">黠<!--gaiji,黠,1[烈-列＋（里＊吉）],2,3--></span>慧者，　　當勤自調伏。<a class="t" id="t0289b11"></a><br>　巨積真金聚，　　猶如雪山王，<a class="t" id="t0289b12"></a><br>　一人受用者，　　意猶不知足。<a class="t" id="t0289b13"></a><br>　是故<span class="gaiji">黠<!--gaiji,黠,1[烈-列＋（里＊吉）],2,3--></span>慧者，　　當修平等觀。」</p>
</blockquote>
<a class="t" id="t0289b14"></a><p><a class="t-linehead" id="t-linehead0289b14"></a>佛說此經已，諸比丘聞佛所說，歡喜奉行。</p>
<a class="t" id="t0289b15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>