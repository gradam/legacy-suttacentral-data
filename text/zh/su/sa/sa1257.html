<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1257"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二五七）</h1></div><p>如是我聞：</p><p>一時，佛住鞞舍離國獼猴<a class="t" id="t0345a13"></a>池側重閣講堂。</p><p>爾時，世尊告諸比丘：「一切行<a class="t" id="t0345a14"></a>無常，不恒、不安，是變易法。諸比丘！常當觀<a class="t" id="t0345a15"></a>察一切諸行，修習厭離、不樂、解脫。」</p><p>時，有異<a class="t" id="t0345a16"></a>比丘從座起，整衣服，為佛作禮，右膝著地，<a class="t" id="t0345a17"></a>合掌白佛：「壽命遷滅，遲速如何？」</p><p>佛告比丘：<a class="t" id="t0345a18"></a>「我則能說，但汝欲知者難。」</p><p>比丘白佛：「可說<a class="t" id="t0345a19"></a>譬不？」</p><p>佛言：「可說。」</p><p>佛告比丘：「有四士夫手<a class="t" id="t0345a20"></a>執強弓，一時放發，俱射四方。有一士夫<a class="t" id="t0345a21"></a>及箭未落，接取四箭。云何？比丘！如是士夫<a class="t" id="t0345a22"></a>為捷疾不？」</p><p>比丘白佛：「捷疾。世尊！」</p><p>佛告比丘：<a class="t" id="t0345a23"></a>「此接箭士夫雖復捷疾，有地神天子倍疾<a class="t" id="t0345a24"></a>於彼，虛空神天倍疾地神，四王天子來去倍<a class="t" id="t0345a25"></a>疾於虛空神天，日月天子復倍捷疾於四王<a class="t" id="t0345a26"></a>天，導日月神復倍捷疾於日月天子。諸比<a class="t" id="t0345a27"></a>丘！命行遷變倍疾於彼導日月神。是故，諸比<a class="t" id="t0345a28"></a>丘！當勤方便，觀察命行無常迅速如是。」</p><p>佛<a class="t" id="t0345a29"></a>說此經已，諸比丘聞佛所說，歡喜奉行。<a class="t" id="t0345b01"></a></p></article></section></div></body></html>