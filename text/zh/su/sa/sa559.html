<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="559"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五五九）</h1></div><p class="suttainfo"><span class="t-juanname">雜阿含經卷第二十一</span><a class="t" id="t0146b22"></a><a class="t" id="t0146b23"></a><br><span class="t-byline">宋天竺三藏求那跋陀羅譯</span><a class="t" id="t0146b24"></a><a class="t" id="t0146b24_2"></a></p><p>如是我聞：</p><p>一時，佛住波羅利弗<span class="gaiji">妬<!--gaiji,妒,1[女*石],2&#x59AC;,3--></span>路<a class="t" id="t0146b25"></a>國，尊者阿難及尊者迦摩亦在波羅利弗<a class="t" id="t0146b26"></a><span class="gaiji">妬<!--gaiji,妒,1[女*石],2&#x59AC;,3--></span>路雞林精舍。</p><p>時，尊者迦摩詣尊者阿難<a class="t" id="t0146b27"></a>所，共相問訊慰勞已，於一面坐。語尊者<a class="t" id="t0146b28"></a>阿難：「奇哉！尊者阿難！有眼有色、有耳有<a class="t" id="t0146b29"></a>聲、有鼻有香、有舌有味、有身有觸、有<a class="t" id="t0146c01"></a>意有法，而有比丘有是等法，能不覺知。<a class="t" id="t0146c02"></a>云何？尊者阿難！彼比丘為有想不覺知，為<a class="t" id="t0146c03"></a>無想故不覺知？」</p><p>尊者阿難語迦摩比丘言：<a class="t" id="t0146c04"></a>「有想者亦不覺知，況復無想。」</p><p>復問尊者阿<a class="t" id="t0146c05"></a>難：「何等為有想於有而不覺知？」</p><p>尊者阿難<a class="t" id="t0146c06"></a>語迦摩比丘言：「若比丘離欲、惡不善法，有<a class="t" id="t0146c07"></a>覺有觀，離生喜樂，初禪具足住。如是有想<a class="t" id="t0146c08"></a>比丘有法而不覺知。如是第二、第三、第四<a class="t" id="t0146c09"></a>禪，空入處、識入處、無所有入處具足住。如<a class="t" id="t0146c10"></a>是有想比丘有法而不覺知。云何無想有<a class="t" id="t0146c11"></a>法而不覺知？如是比丘一切想不憶念，無<a class="t" id="t0146c12"></a>想心三昧身作證具足住，是名比丘無想於<a class="t" id="t0146c13"></a>有法而不覺知。」</p><p>尊者迦摩比丘復問尊者<a class="t" id="t0146c14"></a>阿難：「若比丘無想心三昧，不涌不沒，解<a class="t" id="t0146c15"></a>脫已住，住已解脫，世尊說此是何果、何功<a class="t" id="t0146c16"></a>德？」</p><p>尊者阿難語迦摩比丘言：「若比丘無想<a class="t" id="t0146c17"></a>心三昧，不涌不沒，解脫已住，住已解脫，世<a class="t" id="t0146c18"></a>尊說此是智果、智功德。」</p><p>時，二正士共論議<a class="t" id="t0146c19"></a>已，歡喜隨喜，各從坐起去。<a class="t" id="t0146c20"></a></p></article></section></div></body></html>
