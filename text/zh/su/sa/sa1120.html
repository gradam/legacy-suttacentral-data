<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1120">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1120</span><span class="mirror-right">（一一二〇）</span></h1>
</div>
<p><a class="t-linehead" id="t-linehead0296c24"></a>如是我聞：</p>
<p>一時，佛住舍衛國祇樹給<a class="t" id="t0296c25"></a>孤獨園。</p>
<p><a class="t-linehead" id="t-linehead0296c25"></a>爾時，世尊告諸比丘：「過去世時，有<a class="t" id="t0296c26"></a>天帝釋白佛言：『世尊！我今受如是戒：「乃至<a class="t" id="t0296c27"></a>佛法住世，盡其形壽，有惱我者，要不反<a class="t" id="t0296c28"></a>報加惱於彼。」』時，毘摩質多羅阿修羅王聞天<a class="t" id="t0296c29"></a>帝釋受如是戒：『乃至佛法住世，盡其形壽，<a class="t" id="t0297a01"></a>有惱我者，我不反報加惱於彼。』聞已，執持<a class="t" id="t0297a02"></a>利劍，逆道而來。</p>
<p><a class="t-linehead" id="t-linehead0297a02"></a>「時，天帝釋遙見毘摩質多<a class="t" id="t0297a03"></a>羅阿修羅王執持利劍，逆道而來，即遙告<a class="t" id="t0297a04"></a>言：『阿修羅！住！縛汝勿動！』</p>
<p><a class="t-linehead" id="t-linehead0297a04"></a>「毘摩質多羅阿修<a class="t" id="t0297a05"></a>羅王即不得動，語帝釋言：『汝今豈不受如<a class="t" id="t0297a06"></a>是戒：「若佛法住世，盡其形壽，有惱我者，<a class="t" id="t0297a07"></a>必不還報。」耶？』天帝釋答言：『我實受如是<a class="t" id="t0297a08"></a>戒，但汝息住受縛。』阿修羅言：『今且放我！』<a class="t" id="t0297a09"></a>帝釋答言：『汝若約誓不作亂者，然後放汝。』<a class="t" id="t0297a10"></a>阿修羅言：『放我當如法作。』帝釋答言：『先如<a class="t" id="t0297a11"></a>法作，然後放汝！』</p>
<p><a class="t-linehead" id="t-linehead0297a11"></a>「時，毘摩質多羅阿修羅王即<a class="t" id="t0297a12"></a>說偈言：</p>
<a class="t" id="t0297a13"></a><blockquote class="gatha">
<p>「『貪欲之所趣，　　及瞋恚所趣，<a class="t" id="t0297a14"></a><br>　　妄語之所趣，　　謗毀賢聖趣。<a class="t" id="t0297a15"></a><br>　　我若嬈亂者，　　趣同彼趣趣。』</p>
</blockquote>
<a class="t" id="t0297a16"></a><p><a class="t-linehead" id="t-linehead0297a16"></a>「釋提桓因復告言：『放汝令去，隨汝所安。』</p>
<p>「爾<a class="t" id="t0297a17"></a>時，天帝釋令阿修羅王作約誓已，往詣佛<a class="t" id="t0297a18"></a>所，稽首佛足，退坐一面，白佛言：『世尊！我<a class="t" id="t0297a19"></a>於佛前受如是戒：「乃至佛法住世，盡其形<a class="t" id="t0297a20"></a>壽，有惱我者，我不反報。」毘摩質多羅阿修<a class="t" id="t0297a21"></a>羅王聞我受戒，手執利劍，隨路而來。我遙<a class="t" id="t0297a22"></a>見已，語言：「阿修羅！住！住！縛汝勿動！」彼阿<a class="t" id="t0297a23"></a>修羅言：「汝不受戒耶？」我即答言：「我實受戒，<a class="t" id="t0297a24"></a>且汝今住，縛汝勿動。」彼即求脫，我告彼言：<a class="t" id="t0297a25"></a>「若作約誓不作亂者，當令汝脫。」阿修羅<a class="t" id="t0297a26"></a>言：「且當放我，當說約誓。」我即告言：「先說<a class="t" id="t0297a27"></a>約誓，然後放汝。」彼即說偈，作約誓言：</p>
<a class="t" id="t0297a28"></a><blockquote class="gatha">
<p>「『貪欲之所趣，　　及瞋恚所趣，<a class="t" id="t0297a29"></a><br>　　妄語之所趣，　　謗毀賢聖趣，<a class="t" id="t0297b01"></a><br>　　我若作嬈亂，　　趣同彼趣趣。』</p>
</blockquote>
<a class="t" id="t0297b02"></a><p><a class="t-linehead" id="t-linehead0297b02"></a>「『如是。世尊！我要彼阿修羅王令說約誓，為<a class="t" id="t0297b03"></a>是法不？彼阿修羅復為嬈亂不？』</p>
<p><a class="t-linehead" id="t-linehead0297b03"></a>「佛告天<a class="t" id="t0297b04"></a>帝釋：『善哉！善哉！汝要彼約誓，如法不違，彼<a class="t" id="t0297b05"></a>亦不復敢作嬈亂。』爾時，天帝釋聞佛所說，<a class="t" id="t0297b06"></a>歡喜隨喜，作禮而去。」</p>
<a class="t" id="t0297b07"></a><p><a class="t-linehead" id="t-linehead0297b07"></a>爾時，世尊告諸比丘：「彼天帝釋於三十三<a class="t" id="t0297b08"></a>天為自在王，不為嬈亂，亦常讚歎不嬈亂<a class="t" id="t0297b09"></a>法。汝等比丘正信非家，出家學道，亦應如<a class="t" id="t0297b10"></a>是行不嬈亂，亦當讚歎不擾亂法。」</p>
<p><a class="t-linehead" id="t-linehead0297b10"></a>佛說此<a class="t" id="t0297b11"></a>經已，諸比丘聞佛所說，歡喜奉行。</p>
<a class="t" id="t0297b12"></a><p class="endsutta"><span class="t-juanname">雜阿含經卷第四十</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>