<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa133"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 133</span><span class="mirror-right">（一三三）</span></h1></div><p><a class="t-linehead" id="t-linehead0041c14"></a>如是我聞：</p><p>一時，佛住舍衛國祇樹給孤<a class="t" id="t0041c15"></a>獨園。</p><p><a class="t-linehead" id="t-linehead0041c15"></a>爾時，世尊告諸比丘：「何所有故，何所<a class="t" id="t0041c16"></a>起？何所繫著，何所見我？令眾生無明所蓋，<a class="t" id="t0041c17"></a>愛繫<span class="corr" title="[我&gt;其] cf.【麗】">其</span>首，長道驅馳，生死輪迴，生死流轉，<a class="t" id="t0041c18"></a>不去本際？」</p><p><a class="t-linehead" id="t-linehead0041c18"></a>諸比丘白佛言：「世尊是法根、法<a class="t" id="t0041c19"></a>眼、法依。善哉！世尊！唯願哀愍，廣說其義，諸比<a class="t" id="t0041c20"></a>丘聞已，當受奉行。」</p><p><a class="t-linehead" id="t-linehead0041c20"></a>佛告比丘：「諦聽，善思，當<a class="t" id="t0041c21"></a>為汝說。諸比丘！色有故，色事起，色繫著，色見<a class="t" id="t0041c22"></a>我，令眾生無明所蓋，愛繫其首，長道驅馳，<a class="t" id="t0041c23"></a>生死輪迴，生死流轉。受、想、行、識亦復如是。<a class="t" id="t0041c24"></a>諸比丘！色為常耶？為非常耶？」</p><p><a class="t-linehead" id="t-linehead0041c24"></a>答曰：「無常。<a class="t" id="t0041c25"></a>世尊！」</p><p><a class="t-linehead" id="t-linehead0041c25"></a>復問：「若無常者，是苦耶？」</p><p>答曰：「是苦。世<a class="t" id="t0041c26"></a>尊！」</p><p><a class="t-linehead" id="t-linehead0041c26"></a>「如是，比丘！若無常者是苦，是苦有故，是<a class="t" id="t0041c27"></a>事起、繫著、見我，令眾生無明所蓋，愛繫其<a class="t" id="t0041c28"></a>頭，長道驅馳，生死輪迴，生死流轉。受、想、行、<a class="t" id="t0041c29"></a>識亦復如是。是故，諸比丘！諸所有色，若過<a class="t" id="t0042a01"></a>去、若未來、若現在，若內、若外、若麤、若細，若好、<a class="t" id="t0042a02"></a>若醜，若遠、若近，彼一切非我、非異我、不相<a class="t" id="t0042a03"></a>在，是名正慧。受、想、行、識亦復如是。</p><p><a class="t-linehead" id="t-linehead0042a03"></a>「如是見、<a class="t" id="t0042a04"></a>聞、覺、識，求得隨憶、隨覺、隨觀，彼一切非我、<a class="t" id="t0042a05"></a>非異我、不相在，是名正慧。</p><p><a class="t-linehead" id="t-linehead0042a05"></a>「若有見言有<a class="t" id="t0042a06"></a>我、有世間、有此世、常、恒、不變易法，彼一切<a class="t" id="t0042a07"></a>非我、非異我、不相在，是名正慧。</p><p><a class="t-linehead" id="t-linehead0042a07"></a>「若復有<a class="t" id="t0042a08"></a>見非此我、非此我所、非當來我、非當來我<a class="t" id="t0042a09"></a>所，彼一切非我、非異我、不相在，是名正慧。</p><a class="t" id="t0042a10"></a><p><a class="t-linehead" id="t-linehead0042a10"></a>「若多聞聖弟子於此六見處觀察非我、非<a class="t" id="t0042a11"></a>我所，如是觀者，於佛所狐疑斷，於法、於僧<a class="t" id="t0042a12"></a>狐疑斷。是名，比丘！多聞聖弟子不復堪任<a class="t" id="t0042a13"></a>作身、口、意業，趣三惡道；正使放逸，聖弟子<a class="t" id="t0042a14"></a>決定向三菩提，七有天人往來，作苦邊。」</p><p><a class="t-linehead" id="t-linehead0042a14"></a>佛<a class="t" id="t0042a15"></a>說此經已，諸比丘聞佛所說，歡喜奉行。</p><a class="t" id="t0042a16"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
