<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="65"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（六五）</h1></div><p>如是我聞：</p><p>一時，佛住舍衛國祇樹給孤<a class="t" id="t0017a24"></a>獨園。</p><p>爾時，世尊告諸比丘：「常當修習方便<a class="t" id="t0017a25"></a>禪思，內寂其心。所以者何？比丘常當修習<a class="t" id="t0017a26"></a>方便禪思，內寂其心，如實觀察。云何如實<a class="t" id="t0017a27"></a>觀察？此是色、此是色集、此是色滅；此是受、想、<a class="t" id="t0017a28"></a>行、識，此是識集、此是識滅。</p><p>「云何色集，受、想、<a class="t" id="t0017a29"></a>行、識集？愚癡無聞凡夫於苦、樂、不苦不樂<a class="t" id="t0017b01"></a>受，不如實觀察；此受集、受滅、受味、受患、受<a class="t" id="t0017b02"></a>離不如實觀察故，於受樂著生取，取緣有，<a class="t" id="t0017b03"></a>有緣生，生緣老、病、死、憂、悲、惱、苦。如是純大<a class="t" id="t0017b04"></a>苦聚從集而生，是名色集，是名受、想、行、識<a class="t" id="t0017b05"></a>集。</p><p>「云何色滅，受、想、行、識滅？多聞聖弟子受<a class="t" id="t0017b06"></a>諸苦、樂、不苦不樂受，如實觀察，受集、受滅、受<a class="t" id="t0017b07"></a>味、受患、受離如實觀察故，於受樂著滅，著<a class="t" id="t0017b08"></a>滅故取滅，取滅故有滅，有滅故生滅，生滅故<a class="t" id="t0017b09"></a>老、病、死、憂、悲、惱、苦滅，如是純大苦聚皆悉<a class="t" id="t0017b10"></a>得滅，是名色滅，受、想、行、識滅。</p><p>「是故，比丘！常<a class="t" id="t0017b11"></a>當修習方便禪思，內寂其心。比丘！禪思住，<a class="t" id="t0017b12"></a>內寂其心，精勤方便，如實觀察。」</p><p>佛說此經<a class="t" id="t0017b13"></a>已，諸比丘聞佛所說，歡喜奉行。<a class="t" id="t0017b14"></a></p><p>如觀察，如是分別、種種分別、知、廣知、種種知、<a class="t" id="t0017b15"></a>親近、親近修習、入、觸、證二經，亦如是廣說。<a class="t" id="t0017b16"></a></p></article></section></div></body></html>