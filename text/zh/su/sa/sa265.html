<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa265">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 265</span><span class="mirror-right">（二六五）</span></h1>
</div>
<p><a class="t-linehead" id="t-linehead0068b29"></a>如是我聞：</p>
<p>一時，佛住阿毘陀處恒河<a class="t" id="t0068c01"></a>側。</p>
<p><a class="t-linehead" id="t-linehead0068c01"></a>爾時，世尊告諸比丘：「譬如恒河大水暴<a class="t" id="t0068c02"></a>起，隨流聚沫，明目士夫諦觀分別；諦觀分別<a class="t" id="t0068c03"></a>時，無所有、無牢、無實、無有堅固。所以者何？<a class="t" id="t0068c04"></a>彼聚沫中無堅實故。如是諸所有色，若過<a class="t" id="t0068c05"></a>去、若未來、若現在，若內、若外，若麁、若細，若好、<a class="t" id="t0068c06"></a>若醜，若遠、若近。比丘！諦觀思惟分別，無所有、<a class="t" id="t0068c07"></a>無牢、無實、無有堅固，如病、如癰、如刺、如殺，<a class="t" id="t0068c08"></a>無常、苦、空、非我。所以者何？色無堅實故。</p>
<p><a class="t-linehead" id="t-linehead0068c08"></a>「諸比<a class="t" id="t0068c09"></a>丘！譬如大雨水泡，一起一滅，明目士夫諦觀<a class="t" id="t0068c10"></a>思惟分別；諦觀思惟分別時，無所有、無牢、無<a class="t" id="t0068c11"></a>實、無有堅固。所以者何？以彼水泡無堅實<a class="t" id="t0068c12"></a>故。如是，比丘！諸所有受，若過去、若未來、若<a class="t" id="t0068c13"></a>現在，若內、若外，若麁、若細，若好、若醜，若遠、若<a class="t" id="t0068c14"></a>近。比丘！諦觀思惟分別。諦觀思惟分別時，無<a class="t" id="t0068c15"></a>所有、無牢、無實、無有堅固，如病、如癰、如刺、<a class="t" id="t0068c16"></a>如殺，無常、苦、空、非我。所以者何？以受無堅<a class="t" id="t0068c17"></a>實故。</p>
<p><a class="t-linehead" id="t-linehead0068c17"></a>「諸比丘！譬如春末夏初，無雲、無雨，日<a class="t" id="t0068c18"></a>盛中時，野馬流動，明目士夫諦觀思惟分<a class="t" id="t0068c19"></a>別；諦觀思惟分別時，無所有、無牢、無實、無有<a class="t" id="t0068c20"></a>堅固。所以者何？以彼野馬無堅實故。如是，<a class="t" id="t0068c21"></a>比丘！諸所有想，若過去、若未來、若現在，若內、<a class="t" id="t0068c22"></a>若外，若麤、若細，若好、若醜，若遠、若近。比丘！<a class="t" id="t0068c23"></a>諦觀思惟分別。諦觀思惟分別時，無所有、無<a class="t" id="t0068c24"></a>牢、無實、無有堅固，如病、如癰、如刺、如殺，無<a class="t" id="t0068c25"></a>常、苦、空、非我。所以者何？以想無堅實故。</p>
<p><a class="t-linehead" id="t-linehead0068c25"></a>「諸<a class="t" id="t0068c26"></a>比丘！譬如明目士夫求堅固材，執持利斧，<a class="t" id="t0068c27"></a>入於山林，見大芭蕉樹，<span class="gaiji">傭<!--gaiji,傭,1[月＊庸],2&#x267DB;,3--></span>直長大，即伐其<a class="t" id="t0068c28"></a>根，斬截其峯，葉葉次剝，都無堅實，諦觀思<a class="t" id="t0068c29"></a>惟分別。諦觀思惟分別時，無所有、無牢、無實、<a class="t" id="t0069a01"></a>無有堅固。所以者何？以彼芭蕉無堅實故。<a class="t" id="t0069a02"></a>如是，比丘！諸所有行，若過去、若未來、若現在，<a class="t" id="t0069a03"></a>若內、若外，若麁、若細，若好、若醜，若遠、若近。<a class="t" id="t0069a04"></a>比丘！諦觀思惟分別。諦觀思惟分別時，無所<a class="t" id="t0069a05"></a>有、無牢、無實、無有堅固，如病、如癰、如刺、如<a class="t" id="t0069a06"></a>殺，無常、苦、空、非我。所以者何？以彼諸行無<a class="t" id="t0069a07"></a>堅實故。</p>
<p><a class="t-linehead" id="t-linehead0069a07"></a>「諸比丘！譬如幻師、若幻師弟子，於<a class="t" id="t0069a08"></a>四衢道頭，幻作象兵、馬兵、車兵、步兵，有智<a class="t" id="t0069a09"></a>明目士夫諦觀思惟分別；諦觀思惟分別時，<a class="t" id="t0069a10"></a>無所有、無牢、無實、無有堅固。所以者何？以<a class="t" id="t0069a11"></a>彼幻無堅實故。如是，比丘！諸所有識，若過<a class="t" id="t0069a12"></a>去、若未來、若現在，若內、若外，若麁、若細，若好、<a class="t" id="t0069a13"></a>若醜，若遠、若近。比丘！諦觀思惟分別，諦觀思<a class="t" id="t0069a14"></a>惟分別時，無所有、無牢、無實、無有堅固，如<a class="t" id="t0069a15"></a>病、如癰、如刺、如殺，無常、苦、空、非我。所以者<a class="t" id="t0069a16"></a>何？以識無堅實故。」</p>
<p><a class="t-linehead" id="t-linehead0069a16"></a>爾時，世尊欲重宣此義，<a class="t" id="t0069a17"></a>而說偈言：</p>
<a class="t" id="t0069a18"></a><blockquote class="gatha">
<p>「觀色如聚沫，　　受如水上泡，<a class="t" id="t0069a19"></a><br>　想如春時燄，　　諸行如芭蕉，<a class="t" id="t0069a20"></a><br>　諸識法如幻，　　日種姓尊說。<a class="t" id="t0069a21"></a><br>　周匝諦思惟，　　正念善觀察，<a class="t" id="t0069a22"></a><br>　無實不堅固，　　無有我我所。<a class="t" id="t0069a23"></a><br>　於此苦陰身，　　大智分別說，<a class="t" id="t0069a24"></a><br>　離於三法者，　　身為成棄物，<a class="t" id="t0069a25"></a><br>　壽暖及諸識，　　離此餘身分，<a class="t" id="t0069a26"></a><br>　永棄丘塚間，　　如木無識想。<a class="t" id="t0069a27"></a><br>　此身常如是，　　幻為誘愚夫。<a class="t" id="t0069a28"></a><br>　如殺如毒刺，　　無有堅固者。<a class="t" id="t0069a29"></a><br>　比丘勤修習，　　觀察此陰身，<a class="t" id="t0069b01"></a><br>　晝夜常專精，　　正智繫念住，<a class="t" id="t0069b02"></a><br>　有為行長息，　　永得清涼處。」</p>
</blockquote>
<a class="t" id="t0069b03"></a><p><a class="t-linehead" id="t-linehead0069b03"></a>時，諸比丘聞佛所說，歡喜奉行。</p>
<a class="t" id="t0069b04"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>