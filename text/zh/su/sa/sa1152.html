<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1152"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一五二）</h1></div><p>如是我聞：</p><p>一時，佛住舍衛國祇樹給<a class="t" id="t0307a11"></a>孤獨園。</p><p>時，有年少賓耆迦婆羅門來詣佛<a class="t" id="t0307a12"></a>所，於世尊面前作<span class="gaiji">麁<!--gaiji,麤,1[色-巴+鹿],2&#x9E81;,3--></span>惡不善語，瞋罵呵責。<a class="t" id="t0307a13"></a></p><p>爾時，世尊告年少賓耆迦：「若於一時吉星之<a class="t" id="t0307a14"></a>日，汝當會諸宗親眷屬耶？」</p><p>賓耆白佛：「如<a class="t" id="t0307a15"></a>是，瞿曇！」</p><p>佛告賓耆：「若汝宗親不受食者，當<a class="t" id="t0307a16"></a>如之何？」</p><p>賓耆白佛：「不受食者，食還屬我。」</p><p>佛<a class="t" id="t0307a17"></a>告賓耆：「汝亦如是，如來面前作<span class="gaiji">麁<!--gaiji,麤,1[色-巴+鹿],2&#x9E81;,3--></span>惡不善<a class="t" id="t0307a18"></a>語，罵辱呵責，我竟不受，如此罵者，應當屬<a class="t" id="t0307a19"></a>誰？」</p><p>賓耆白佛：「如是，瞿曇！彼雖不受，且以相<a class="t" id="t0307a20"></a>贈，則便是與。」</p><p>佛告賓耆：「如是不名更相贈<a class="t" id="t0307a21"></a>遺，何得便為相與？」</p><p>賓耆白佛：「云何名為更<a class="t" id="t0307a22"></a>相贈遺，名為相與？云何名不受相贈遺，不<a class="t" id="t0307a23"></a>名相與？」</p><p>佛告賓耆：「若當如是罵則報罵，瞋<a class="t" id="t0307a24"></a>則報瞋，打則報打，<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>則報<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>，名相贈遺，<a class="t" id="t0307a25"></a>名為相與，若復，賓耆！罵不報罵，瞋不報瞋，<a class="t" id="t0307a26"></a>打不報打，<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>不報<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>，若如是者，非相<a class="t" id="t0307a27"></a>贈遺，不名相與。」</p><p>賓耆白佛：「瞿曇！我聞古昔<a class="t" id="t0307a28"></a>婆羅門長老宿重行道大師所說：『如來、應、等<a class="t" id="t0307a29"></a>正覺，面前罵辱，瞋恚訶責，不瞋不怒。』而今瞿<a class="t" id="t0307b01"></a>曇有瞋恚耶？」</p><p>爾時，世尊即說偈言：<a class="t" id="t0307b02"></a></p><blockquote class="gatha"><p>「無瞋何有瞋，　　正命以調伏，<a class="t" id="t0307b03"></a><br>正智心解脫，　　慧者無有瞋。<a class="t" id="t0307b04"></a><br>以瞋報瞋者，　　是則為惡人，<a class="t" id="t0307b05"></a><br>不以瞋報瞋，　　臨敵伏難伏。<a class="t" id="t0307b06"></a><br>不瞋勝於瞋，　　三偈如前說。」<a class="t" id="t0307b07"></a></p></blockquote><p>爾時，年少賓耆白佛言：「悔過！瞿曇！如愚如癡，<a class="t" id="t0307b08"></a>不辯不善，而於沙門瞿曇面前<span class="gaiji">麁<!--gaiji,麤,1[色-巴+鹿],2&#x9E81;,3--></span>惡不善語，<a class="t" id="t0307b09"></a>瞋罵呵責。」聞佛所說，歡喜隨喜，作禮而去。<a class="t" id="t0307b10"></a></p></article></section></div></body></html>
