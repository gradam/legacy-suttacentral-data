<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1047"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一○四七）</h1></div><p>如是我聞：</p><p>一時，佛住舍衛國祇樹給<a class="t" id="t0274a06"></a>孤獨園。</p><p>爾時，世尊告諸比丘：「有惡業因、惡<a class="t" id="t0274a07"></a>心因、惡見因，如是眾生身壞命終，必墮惡<a class="t" id="t0274a08"></a>趣泥犁中。譬如圓珠，擲著空中，落地流轉，<a class="t" id="t0274a09"></a>不一處住。如是，惡業因、惡心因、惡見因，<a class="t" id="t0274a10"></a>身壞命終，必墮地獄，中無住處。</p><p>「云何為惡<a class="t" id="t0274a11"></a>業？謂殺生，乃至綺語……」如上廣說，「是名惡業。<a class="t" id="t0274a12"></a>云何惡心？謂貪恚心……」如上廣說，「是名惡心。<a class="t" id="t0274a13"></a>云何惡見？謂邪顛倒……」如上廣說，「是名惡見。<a class="t" id="t0274a14"></a>是名惡業因、惡心因、惡見因，身壞命終，必<a class="t" id="t0274a15"></a>生惡趣泥犁中；善業因、善心因、善見因，身<a class="t" id="t0274a16"></a>壞命終，必生善趣天上。</p><p>「婆羅門！云何為善<a class="t" id="t0274a17"></a>業？謂離殺生、不樂殺生，乃至不綺語，是<a class="t" id="t0274a18"></a>名善業。云何善心？謂不貪、不恚，是名心善。<a class="t" id="t0274a19"></a>云何為見善？謂正見不顛倒，乃至見不受<a class="t" id="t0274a20"></a>後有，是名見善。是名業善因、心善因、見善<a class="t" id="t0274a21"></a>因，身壞命終，得生天上。譬如四方摩尼<a class="t" id="t0274a22"></a>珠，擲著空中，隨墮則安；如是彼三善因，所<a class="t" id="t0274a23"></a>在受生，隨處則安。」</p><p>佛說如是經已，諸比<a class="t" id="t0274a24"></a>丘聞佛所說，歡喜奉行。<a class="t" id="t0274a25"></a></p></article></section></div></body></html>