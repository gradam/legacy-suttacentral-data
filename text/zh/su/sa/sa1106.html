<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1106"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一一○六）</h1></div><p>如是我聞：</p><p>一時，佛住鞞舍離國獼猴<a class="t" id="t0290c21"></a>池側重閣講堂。</p><p>時，有異比丘來詣佛所，稽<a class="t" id="t0290c22"></a>首佛足，退住一面，白佛言：「世尊！何因、何緣<a class="t" id="t0290c23"></a>釋提桓因名釋提桓因？」</p><p>佛告比丘：「釋提桓<a class="t" id="t0290c24"></a>因本為人時，行於頓施；沙門、婆羅門、貧窮、<a class="t" id="t0290c25"></a>困苦、求生行路乞，施以飲食、錢財、穀、帛、華<a class="t" id="t0290c26"></a>香、嚴具、床臥、燈明，以堪能故，名釋提桓因。」<a class="t" id="t0290c27"></a></p><p>比丘復白佛言：「世尊！何因、何緣故，釋提桓因<a class="t" id="t0290c28"></a>復名富蘭陀羅？」</p><p>佛告比丘：「彼釋提桓因本<a class="t" id="t0290c29"></a>為人時，數數行施衣被、飲食，乃至燈明。以<a class="t" id="t0291a01"></a>是因緣，故名富蘭陀羅。」</p><p>比丘復白佛言：「何<a class="t" id="t0291a02"></a>因、何緣故，復名摩伽婆。」</p><p>佛告比丘：「彼釋提<a class="t" id="t0291a03"></a>桓因本為人時，名摩伽婆故，釋提桓因即<a class="t" id="t0291a04"></a>以本名，名摩伽婆。」</p><p>比丘復白佛言：「何因、何<a class="t" id="t0291a05"></a>緣復名娑婆婆？」</p><p>佛告比丘：「彼釋提桓因本<a class="t" id="t0291a06"></a>為人時，數以婆詵私衣布施供養。以是因<a class="t" id="t0291a07"></a>緣故，釋提桓因名娑婆婆。」</p><p>比丘復白佛言：<a class="t" id="t0291a08"></a>「世尊！何因、何緣釋提桓因復名憍尸迦？」</p><p>佛<a class="t" id="t0291a09"></a>告比丘：「彼釋提桓因本為人時，為憍尸族<a class="t" id="t0291a10"></a>姓人。以是因緣故，彼釋提桓因復名憍尸<a class="t" id="t0291a11"></a>迦。」</p><p>比丘問佛言：「世尊！何因、何緣彼釋提桓<a class="t" id="t0291a12"></a>因名舍脂<span class="gaiji">鉢<!--gaiji,缽,1[金*本],2&#x9262;,3--></span>低？」</p><p>佛告比丘：「彼阿修羅女名<a class="t" id="t0291a13"></a>曰舍脂，為天帝釋第一天后，是故帝釋名<a class="t" id="t0291a14"></a>舍脂<span class="gaiji">鉢<!--gaiji,缽,1[金*本],2&#x9262;,3--></span>低。」</p><p>比丘白佛言：「世尊！何因、何緣釋<a class="t" id="t0291a15"></a>提桓因復名千眼？」</p><p>佛告比丘：「彼釋提桓因本<a class="t" id="t0291a16"></a>為人時，聰明智慧，於一坐間，思千種義，觀<a class="t" id="t0291a17"></a>察稱量。以是因緣，彼天帝釋復名千眼。」</p><p>比<a class="t" id="t0291a18"></a>丘白佛：「何因、何緣彼釋提桓因復名因提<a class="t" id="t0291a19"></a>利？」</p><p>佛告比丘：「彼天帝釋於諸三十三天，為<a class="t" id="t0291a20"></a>王為主。以是因緣故，彼天帝釋名因提利。」<a class="t" id="t0291a21"></a></p><p>佛告比丘：「然彼釋提桓因本為人時，受持<a class="t" id="t0291a22"></a>七種受。以是因緣，得天帝釋。何等為七？<a class="t" id="t0291a23"></a>釋提桓因本為人時，供養父母；乃至等行<a class="t" id="t0291a24"></a>惠施，是為七種受。以是因緣，為天帝釋。」</p><p>爾<a class="t" id="t0291a25"></a>時，世尊即說偈言……如上廣說。</p><p>佛說此經已，<a class="t" id="t0291a26"></a>諸比丘聞佛所說，歡喜奉行。<a class="t" id="t0291a27"></a></p></article></section></div></body></html>