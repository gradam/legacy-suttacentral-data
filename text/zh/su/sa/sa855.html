<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="855"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（八五五）</h1></div><p>如是我聞：</p><p>一時，佛住舍衛國祇樹給<a class="t" id="t0217c19"></a>孤獨園。</p><p>時，有難提優婆塞來詣佛所，稽首<a class="t" id="t0217c20"></a>佛足，退坐一面，白佛言：「世尊！若聖弟子於<a class="t" id="t0217c21"></a>此五根一切時不成就者，為放逸？為不放<a class="t" id="t0217c22"></a>逸？」</p><p>佛告難提：「若於此五根一切時不成就<a class="t" id="t0217c23"></a>者，我說此等為凡夫數。若聖弟子不成就<a class="t" id="t0217c24"></a>者，為放逸，為不放逸。難提！若聖弟子於<a class="t" id="t0217c25"></a>佛不壞淨成就，而不上求，不於空閑林中，<a class="t" id="t0217c26"></a>若露地坐，晝夜禪思，精勤修習，勝妙出離，<a class="t" id="t0217c27"></a>饒益隨喜；彼不隨喜已，歡喜不生，歡喜不<a class="t" id="t0217c28"></a>生已，身不猗息，身不猗息已，苦覺則生，<a class="t" id="t0217c29"></a>苦覺生已，心不得定，心不得定者，是聖弟<a class="t" id="t0218a01"></a>子名為放逸。於法、僧不壞淨，聖戒成就亦<a class="t" id="t0218a02"></a>如是說。如是，難提！若聖弟子成就於佛不<a class="t" id="t0218a03"></a>壞淨，其心不起知足想。於空閑林中，樹下<a class="t" id="t0218a04"></a>露地，晝夜禪思，精勤方便，能起勝妙出離隨<a class="t" id="t0218a05"></a>喜；隨喜已，生歡喜，生歡喜已，身猗息，身<a class="t" id="t0218a06"></a>猗息已，覺受樂，覺受樂已，心則定。若聖弟<a class="t" id="t0218a07"></a>子心定者，名不放逸，法、僧不壞淨，聖戒成就<a class="t" id="t0218a08"></a>亦如是說。」</p><p>佛說此經已，難提優婆塞聞佛<a class="t" id="t0218a09"></a>所說，歡喜隨喜，從座起，禮佛足而去。<a class="t" id="t0218a10"></a></p></article></section></div></body></html>
