<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="200"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（二○○）</h1></div><p>如是我聞：</p><p>一時，佛住舍衛國祇樹給<a class="t" id="t0051a16"></a>孤獨園。</p><p>爾時，尊者羅<span class="gaiji">睺<!--gaiji,,1[目*侯],2&#x777A;,3--></span>羅往詣佛所，稽首<a class="t" id="t0051a17"></a>佛足，退坐一面，白佛言：「善哉！世尊！為我說<a class="t" id="t0051a18"></a>法，我聞法已，獨一靜處，專精思惟，不放<a class="t" id="t0051a19"></a>逸住；獨一靜處，專精思惟，不放逸住已，如<a class="t" id="t0051a20"></a>是思惟：『所以族姓子剃除鬚髮，正信非<a class="t" id="t0051a21"></a>家，出家學道，修持梵行，見法自知作證：「我<a class="t" id="t0051a22"></a>生已盡，梵行已立，所作已作，自知不受後<a class="t" id="t0051a23"></a>有。」』」</p><p>爾時，世尊觀察羅<span class="gaiji">睺<!--gaiji,,1[目*侯],2&#x777A;,3--></span>羅心，解脫慧未熟，<a class="t" id="t0051a24"></a>未堪任受增上法。問羅<span class="gaiji">睺<!--gaiji,,1[目*侯],2&#x777A;,3--></span>羅言：「汝以授<a class="t" id="t0051a25"></a>人五受陰未？」</p><p>羅<span class="gaiji">睺<!--gaiji,,1[目*侯],2&#x777A;,3--></span>羅白佛：「未也。世尊！」</p><p>佛告<a class="t" id="t0051a26"></a>羅<span class="gaiji">睺<!--gaiji,,1[目*侯],2&#x777A;,3--></span>羅：「汝當為人演說五受陰。」</p><p>爾時，羅<span class="gaiji">睺<!--gaiji,,1[目*侯],2&#x777A;,3--></span><a class="t" id="t0051a27"></a>羅受佛教已，於異時為人演說五受陰，<a class="t" id="t0051a28"></a>說已，還詣佛所，<span class="gaiji">稽<!--gaiji,稽,1[(禾*尤)/上/日],2&#x25873;,3--></span>首佛足，退住一面，白佛<a class="t" id="t0051a29"></a>言：「世尊！我已為人說五受陰，唯願世尊為<a class="t" id="t0051b01"></a>我說法，我聞法已，獨一靜處，專精思惟，不<a class="t" id="t0051b02"></a>放逸住，乃至自知不受後有。」</p><p>爾時，世尊復<a class="t" id="t0051b03"></a>觀察羅<span class="gaiji">睺<!--gaiji,,1[目*侯],2&#x777A;,3--></span>羅心，解脫智未熟，不堪任受增<a class="t" id="t0051b04"></a>上法。問羅<span class="gaiji">睺<!--gaiji,,1[目*侯],2&#x777A;,3--></span>羅言：「汝為人說六入處未？」</p><p>羅<a class="t" id="t0051b05"></a><span class="gaiji">睺<!--gaiji,,1[目*侯],2&#x777A;,3--></span>羅白佛：「未也。世尊！」</p><p>佛告羅<span class="gaiji">睺<!--gaiji,,1[目*侯],2&#x777A;,3--></span>羅：「汝當為<a class="t" id="t0051b06"></a>人演說六入處。」</p><p>爾時，羅<span class="gaiji">睺<!--gaiji,,1[目*侯],2&#x777A;,3--></span>羅於異時為人<a class="t" id="t0051b07"></a>演說六入處，說六入處已，來詣佛所，<span class="gaiji">稽<!--gaiji,稽,1[(禾*尤)/上/日],2&#x25873;,3--></span><a class="t" id="t0051b08"></a>首禮足，退住一面，白佛言：「世尊！我已為<a class="t" id="t0051b09"></a>人演說六入處，唯願世尊為我說法，我聞<a class="t" id="t0051b10"></a>法已，當獨一靜處，專精思惟，不放逸住，<a class="t" id="t0051b11"></a>乃至自知不受後有。」</p><p>爾時，世尊觀察羅<span class="gaiji">睺<!--gaiji,,1[目*侯],2&#x777A;,3--></span><a class="t" id="t0051b12"></a>羅心，解脫智未熟，不堪任受增上法。問羅<a class="t" id="t0051b13"></a><span class="gaiji">睺<!--gaiji,,1[目*侯],2&#x777A;,3--></span>羅言：「汝已為人說尼陀那法未？」</p><p>羅<span class="gaiji">睺<!--gaiji,,1[目*侯],2&#x777A;,3--></span>羅<a class="t" id="t0051b14"></a>白佛言：「未也。世尊！」</p><p>佛告羅<span class="gaiji">睺<!--gaiji,,1[目*侯],2&#x777A;,3--></span>羅：「汝當為人<a class="t" id="t0051b15"></a>演說尼陀那法。」</p><p>爾時，羅<span class="gaiji">睺<!--gaiji,,1[目*侯],2&#x777A;,3--></span>羅於異時為人<a class="t" id="t0051b16"></a>廣說尼陀那法已，來詣佛所，<span class="gaiji">稽<!--gaiji,稽,1[(禾*尤)/上/日],2&#x25873;,3--></span>首禮足，退<a class="t" id="t0051b17"></a>住一面，白佛言：「世尊！為我說法，我聞法<a class="t" id="t0051b18"></a>已，獨一靜處，專精思惟，不放逸住，乃至自<a class="t" id="t0051b19"></a>知不受後有。」</p><p>爾時，世尊復觀察羅<span class="gaiji">睺<!--gaiji,,1[目*侯],2&#x777A;,3--></span>羅心，<a class="t" id="t0051b20"></a>解脫智未熟……廣說乃至告羅<span class="gaiji">睺<!--gaiji,,1[目*侯],2&#x777A;,3--></span>羅言：「汝當<a class="t" id="t0051b21"></a>於上所說諸法，獨於一靜處，專精思惟，觀<a class="t" id="t0051b22"></a>察其義。」</p><p>爾時，羅<span class="gaiji">睺<!--gaiji,,1[目*侯],2&#x777A;,3--></span>羅受佛教<span class="gaiji">勅<!--gaiji,敕,1[束*力],2&#x52C5;,3--></span>，如上所聞<a class="t" id="t0051b23"></a>法、所說法思惟稱量，觀察其義，作是念：「此<a class="t" id="t0051b24"></a>諸法一切皆順趣涅槃、流注涅槃、後住<a class="t" id="t0051b25"></a>涅槃。」爾時，羅<span class="gaiji">睺<!--gaiji,,1[目*侯],2&#x777A;,3--></span>羅往詣佛所，<span class="gaiji">稽<!--gaiji,稽,1[(禾*尤)/上/日],2&#x25873;,3--></span>首禮足，退<a class="t" id="t0051b26"></a>住一面，白佛言：「世尊！我已於如上所聞<a class="t" id="t0051b27"></a>法、所說法獨一靜處，思惟稱量，觀察其義，<a class="t" id="t0051b28"></a>知此諸法皆順趣涅槃、流注涅槃、後住涅<a class="t" id="t0051b29"></a>槃。」</p><p>爾時，世尊觀察羅<span class="gaiji">睺<!--gaiji,,1[目*侯],2&#x777A;,3--></span>羅心，解脫智熟，堪<a class="t" id="t0051c01"></a>任受增上法。告羅<span class="gaiji">睺<!--gaiji,,1[目*侯],2&#x777A;,3--></span>羅言：「羅<span class="gaiji">睺<!--gaiji,,1[目*侯],2&#x777A;,3--></span>羅！一切無<a class="t" id="t0051c02"></a>常。何等法無常？謂眼無常，若色、眼識、眼觸……」<a class="t" id="t0051c03"></a>如上無常廣說。</p><p>爾時，羅<span class="gaiji">睺<!--gaiji,,1[目*侯],2&#x777A;,3--></span>羅聞佛所說，歡<a class="t" id="t0051c04"></a>喜隨喜，禮佛而退。<a class="t" id="t0051c05"></a></p><p>爾時，羅<span class="gaiji">睺<!--gaiji,,1[目*侯],2&#x777A;,3--></span>羅受佛教已，獨一靜處，專精思<a class="t" id="t0051c06"></a>惟，不放逸住：「所以族姓子剃除鬚髮，著袈<a class="t" id="t0051c07"></a>裟衣，正信非家，出家學道，純修梵行，乃至見<a class="t" id="t0051c08"></a>法自知作證：『我生已盡，梵行已立，所作已<a class="t" id="t0051c09"></a>作，自知不受後有。』」成阿羅漢，心善解脫。<a class="t" id="t0051c10"></a></p><p>佛說此經已，羅<span class="gaiji">睺<!--gaiji,,1[目*侯],2&#x777A;,3--></span>羅聞佛所說，歡喜奉行。<a class="t" id="t0051c11"></a></p></article></section></div></body></html>