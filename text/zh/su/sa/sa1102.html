<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1102"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一一○二）</h1></div><p>如是我聞：</p><p>一時，佛住王舍城多眾踐<a class="t" id="t0290a11"></a>蹈曠野中，與五百比丘眾俱，而為說法，以<a class="t" id="t0290a12"></a>五百<span class="gaiji">鉢<!--gaiji,缽,1[金*本],2&#x9262;,3--></span>置於中庭。</p><p>爾時，世尊為五百比丘<a class="t" id="t0290a13"></a>說五受陰生滅之法。</p><p>時，魔波旬作是念：「沙門<a class="t" id="t0290a14"></a>瞿曇住王舍城多眾踐蹈曠野中，與五百比<a class="t" id="t0290a15"></a>丘俱，乃至說五受陰是生滅法。我今當往，<a class="t" id="t0290a16"></a>為作留難。」化作大牛，往詣佛所，入彼五百<a class="t" id="t0290a17"></a><span class="gaiji">鉢<!--gaiji,缽,1[金*本],2&#x9262;,3--></span>間，諸比丘即驅，莫令壞<span class="gaiji">鉢<!--gaiji,缽,1[金*本],2&#x9262;,3--></span>。</p><p>爾時，世尊告<a class="t" id="t0290a18"></a>諸比丘：「此非是牛，是魔波旬欲作嬈亂。」即<a class="t" id="t0290a19"></a>說偈言：<a class="t" id="t0290a20"></a></p><blockquote class="gatha"><p>「色受想行識，　　非我及我所，<a class="t" id="t0290a21"></a><br>若知真實義，　　於彼無所著。<a class="t" id="t0290a22"></a><br>心無所著法，　　超出色結縛，<a class="t" id="t0290a23"></a><br>了達一切處，　　不住魔境界。」<a class="t" id="t0290a24"></a></p></blockquote><p>佛說此經已，諸比丘聞佛所說，歡喜奉行。<a class="t" id="t0290a25"></a></p></article></section></div></body></html>