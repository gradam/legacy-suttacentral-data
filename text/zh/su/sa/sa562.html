<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="562"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五六二）</h1></div><p>如是我聞：</p><p>一時，佛住拘睒彌國瞿師<a class="t" id="t0147b14"></a>羅園，尊者阿難亦在彼住。</p><p>爾時，瞿師羅長者<a class="t" id="t0147b15"></a>詣尊者阿難所，稽首禮足，退坐一面，白<a class="t" id="t0147b16"></a>尊者阿難：「云何名為世間說法者？云何名<a class="t" id="t0147b17"></a>世間善向？云何名世間善到？」</p><p>尊者阿難語瞿<a class="t" id="t0147b18"></a>師羅長者：「我今問汝，隨意答我。長者！於意<a class="t" id="t0147b19"></a>云何？若有說法，調伏貪欲、調伏瞋恚、調<a class="t" id="t0147b20"></a>伏愚癡，得名世間說法者不？」</p><p>長者答言：「尊<a class="t" id="t0147b21"></a>者阿難！若有說法，能調伏貪欲、瞋恚、愚癡，<a class="t" id="t0147b22"></a>是則名為世間說法。」</p><p>復問：「長者！於意云何？<a class="t" id="t0147b23"></a>若世間向調伏貪欲、調伏瞋恚、調伏愚癡，<a class="t" id="t0147b24"></a>是名世間善向；若世間已調伏貪欲、瞋恚、愚<a class="t" id="t0147b25"></a>癡，是名善到耶？為非耶？」</p><p>長者答言：「尊<a class="t" id="t0147b26"></a>者阿難！若調伏貪欲，已斷無餘，瞋恚、愚癡<a class="t" id="t0147b27"></a>已斷無餘，是名善到。」</p><p>尊者阿難答言：「長者！<a class="t" id="t0147b28"></a>我試問汝，汝便真實答我，其義如此，當<a class="t" id="t0147b29"></a>受持之。」</p><p>瞿師羅長者聞尊者阿難所說，歡<a class="t" id="t0147c01"></a>喜隨喜，作禮而去。<a class="t" id="t0147c02"></a></p></article></section></div></body></html>