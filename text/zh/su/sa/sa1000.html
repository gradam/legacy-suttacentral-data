<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1000"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○○○）</h1></div><p>如是我聞：</p><p>一時，佛住舍衛國祇樹<a class="t" id="t0262b04"></a>給孤獨園。</p><p>時，有一天子，容色絕妙，於後夜<a class="t" id="t0262b05"></a>時來詣佛所，稽首佛足，退坐一面。身諸<a class="t" id="t0262b06"></a>光明皆悉遍照祇樹給孤獨園。</p><p>時，彼天子說<a class="t" id="t0262b07"></a>偈問佛：<a class="t" id="t0262b08"></a></p><blockquote class="gatha"><p>「何等人能為，　　遠遊善知識？<a class="t" id="t0262b09"></a><br>何等人能為，　　居家善知識？<a class="t" id="t0262b10"></a><br>何等人能為，　　通財善知識？<a class="t" id="t0262b11"></a><br>何等人能為，　　後世善知識？」<a class="t" id="t0262b12"></a></p></blockquote><p>爾時，世尊以偈答言：<a class="t" id="t0262b13"></a></p><blockquote class="gatha"><p>「商人之導師，　　遊行善知識，<a class="t" id="t0262b14"></a><br>貞祥賢良妻，　　居家善知識，<a class="t" id="t0262b15"></a><br>宗親相習近，　　通財善知識，<a class="t" id="t0262b16"></a><br>自所修功德，　　後世善知識。」<a class="t" id="t0262b17"></a></p></blockquote><p>時，彼天子復說偈言：<a class="t" id="t0262b18"></a></p><blockquote class="gatha"><p>「久見婆羅門，　　逮得般涅槃，<a class="t" id="t0262b19"></a><br>一切怖已過，　　永超世恩愛。」<a class="t" id="t0262b20"></a></p></blockquote><p>時，彼天子聞佛所說，歡喜隨喜，稽首佛足，即<a class="t" id="t0262b21"></a>沒不現。<a class="t" id="t0262b22"></a></p></article></section></div></body></html>
