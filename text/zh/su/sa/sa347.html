<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa347"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 347</span><span class="mirror-right">（三四七）</span></h1></div><p><a class="t-linehead" id="t-linehead0096b25"></a>如是我聞：</p><p>一時，佛住王舍城迦蘭陀<a class="t" id="t0096b26"></a>竹園。若王、大臣、婆羅門、長者、居士及餘世人<a class="t" id="t0096b27"></a>所共恭敬、尊重、供養，佛及諸聲聞眾大得利<a class="t" id="t0096b28"></a>養，衣被、飲食、臥具、湯藥；都不恭敬、尊重、供<a class="t" id="t0096b29"></a>養眾邪異道衣被、飲食、臥具、湯藥。</p><p><a class="t-linehead" id="t-linehead0096b29"></a>爾時，眾多<a class="t" id="t0096c01"></a>異道聚會未曾講堂，作如是論：「我等昔來<a class="t" id="t0096c02"></a>常為國王、大臣、長者、居士及餘一切之所奉<a class="t" id="t0096c03"></a>事，恭敬供養衣被、飲食、臥具、湯藥，今悉斷絕，<a class="t" id="t0096c04"></a>但恭敬供養沙門瞿曇、聲聞大眾衣被、飲食、<a class="t" id="t0096c05"></a>臥具、湯藥。今此眾中，誰有智慧、大力，堪能<a class="t" id="t0096c06"></a>密往詣彼沙門瞿曇眾中出家，聞彼法已，<a class="t" id="t0096c07"></a>來還廣說，我等當復用彼聞法化諸國王、<a class="t" id="t0096c08"></a>大臣、長者、居士，令其信樂，可得還復供養<a class="t" id="t0096c09"></a>如前？」</p><p><a class="t-linehead" id="t-linehead0096c09"></a>時，有人言：「有一年少，名曰須深，<a class="t" id="t0096c10"></a>聰明黠慧，堪能密往沙門瞿曇眾中出家，<a class="t" id="t0096c11"></a>聽彼法已，來還宣說。」</p><p><a class="t-linehead" id="t-linehead0096c11"></a>時，諸外道詣須深所，<a class="t" id="t0096c12"></a>而作是言：「我今日大眾聚集未曾講堂，作<a class="t" id="t0096c13"></a>如是論：『我等先來為諸國王、大臣、長者、居士<a class="t" id="t0096c14"></a>及諸世人之所恭敬奉事，供養衣被、飲食、臥<a class="t" id="t0096c15"></a>具、湯藥，今悉斷絕，國王、大臣、長者、居士及<a class="t" id="t0096c16"></a>諸世間悉共奉事沙門瞿曇、聲聞大眾。我此<a class="t" id="t0096c17"></a>眾中，誰有聰明黠慧，堪能密往沙門瞿曇<a class="t" id="t0096c18"></a>眾中出家學道，聞彼法已，來還宣說，化諸<a class="t" id="t0096c19"></a>國王、大臣、長者、居士、令我此眾還得恭敬、尊<a class="t" id="t0096c20"></a>重、供養？』其中有言：『唯有須深聰明黠慧，堪<a class="t" id="t0096c21"></a>能密往瞿曇法中出家學道，聞彼說法，悉<a class="t" id="t0096c22"></a>能受持，來還宣說。』是故我等故來相請，仁<a class="t" id="t0096c23"></a>者當行。」</p><p><a class="t-linehead" id="t-linehead0096c23"></a>時，彼須深默然受請，詣王舍城迦<a class="t" id="t0096c24"></a>蘭陀竹園。</p><p><a class="t-linehead" id="t-linehead0096c24"></a>時，眾多比丘出房舍外露地經<a class="t" id="t0096c25"></a>行。爾時，須深詣眾多比丘，而作是言：「諸尊！<a class="t" id="t0096c26"></a>我今可得於正法中出家受具足，修梵行<a class="t" id="t0096c27"></a>不？」</p><p><a class="t-linehead" id="t-linehead0096c27"></a>時，眾多比丘將彼須深詣世尊所，稽<a class="t" id="t0096c28"></a>首禮足，退住一面，白佛言：「世尊！今此外<a class="t" id="t0096c29"></a>道須深欲求於正法中出家受具足，修<a class="t" id="t0097a01"></a>梵行。」</p><p><a class="t-linehead" id="t-linehead0097a01"></a>爾時，世尊知外道須深心之所念，告<a class="t" id="t0097a02"></a>諸比丘：「汝等當度彼外道須深，令得出家。」<a class="t" id="t0097a03"></a>時，諸比丘願度須深。</p><p><a class="t-linehead" id="t-linehead0097a03"></a>出家已經半月，有一<a class="t" id="t0097a04"></a>比丘語須深言：「須深當知，我等生死已盡，<a class="t" id="t0097a05"></a>梵行已立，所作已作，自知不受後有。」</p><p><a class="t-linehead" id="t-linehead0097a05"></a>時，彼<a class="t" id="t0097a06"></a>須深語比丘言：「尊者！云何？學離欲、惡不善<a class="t" id="t0097a07"></a>法，有覺有觀，離生喜樂，具足初禪，不起<a class="t" id="t0097a08"></a>諸漏，心善解脫耶？」</p><p><a class="t-linehead" id="t-linehead0097a08"></a>比丘答言：「不也，須深！」</p><p>復<a class="t" id="t0097a09"></a>問：「云何？離有覺有觀，內淨一心，無覺無觀，<a class="t" id="t0097a10"></a>定生喜樂，具足第二禪，不起諸漏，心善解<a class="t" id="t0097a11"></a>脫耶？」</p><p><a class="t-linehead" id="t-linehead0097a11"></a>比丘答言：「不也，須深！」</p><p>復問：「云何？尊者離<a class="t" id="t0097a12"></a>喜，捨心住正念正智，身心受樂，聖說及捨，<a class="t" id="t0097a13"></a>具足第三禪，不起諸漏，心善解脫耶？」</p><p><a class="t-linehead" id="t-linehead0097a13"></a>答言：<a class="t" id="t0097a14"></a>「不也，須深！」</p><p><a class="t-linehead" id="t-linehead0097a14"></a>復問：「云何？尊者離苦息樂，憂喜<a class="t" id="t0097a15"></a>先斷，不苦不樂捨，淨念一心，具足第四禪，<a class="t" id="t0097a16"></a>不起諸漏，心善解脫耶？」</p><p><a class="t-linehead" id="t-linehead0097a16"></a>答言：「不也，須深！」</p><p>復<a class="t" id="t0097a17"></a>問：「若復寂靜解脫起色、無色，身作證具足<a class="t" id="t0097a18"></a>住，不起諸漏，心善解脫耶？」</p><p><a class="t-linehead" id="t-linehead0097a18"></a>答言：「不也，須<a class="t" id="t0097a19"></a>深！」</p><p><a class="t-linehead" id="t-linehead0097a19"></a>須深復問：「云何？尊者所說不同，前後<a class="t" id="t0097a20"></a>相違。云何不得禪定而復記說？」</p><p><a class="t-linehead" id="t-linehead0097a20"></a>比丘答言：<a class="t" id="t0097a21"></a>「我是慧解脫也。」</p><p><a class="t-linehead" id="t-linehead0097a21"></a>作是說已，眾多比丘各從<a class="t" id="t0097a22"></a>座起而去。</p><p><a class="t-linehead" id="t-linehead0097a22"></a>爾時，須深知眾多比丘去已，作<a class="t" id="t0097a23"></a>是思惟：「此諸尊者所說不同，前後相違，言<a class="t" id="t0097a24"></a>不得正受，而復記說自知作證。」作是思惟<a class="t" id="t0097a25"></a>已，往詣佛所，稽首禮足，退住一面，白佛<a class="t" id="t0097a26"></a>言：「世尊！彼眾多比丘於我面前記說：『我生<a class="t" id="t0097a27"></a>已盡，梵行已立，所作已作，自知不受後<a class="t" id="t0097a28"></a>有。』我即問彼尊者：『得離欲、惡不善法，乃至<a class="t" id="t0097a29"></a>身作證，不起諸漏，心善解脫耶？』彼答我言：<a class="t" id="t0097b01"></a>『不也，須深！』我即問言：『所說不同，前後相違，言<a class="t" id="t0097b02"></a>不入正受，而復記說，自知作證。』彼答我<a class="t" id="t0097b03"></a>言：『得慧解脫。』作此說已，各從座起而去。<a class="t" id="t0097b04"></a>我今問世尊：『云何彼所說不同，前後相違，<a class="t" id="t0097b05"></a>不得正受，而復說言：「自知作證。」？』」</p><p><a class="t-linehead" id="t-linehead0097b05"></a>佛告須深：<a class="t" id="t0097b06"></a>「彼先知法住，後知涅槃。彼諸善男子獨<a class="t" id="t0097b07"></a>一靜處，專精思惟，不放逸法，離於我見，<a class="t" id="t0097b08"></a>不起諸漏，心善解脫。」</p><p><a class="t-linehead" id="t-linehead0097b08"></a>須深白佛：「我今不知<a class="t" id="t0097b09"></a>先知法住，後知涅槃。彼諸善男子獨一<a class="t" id="t0097b10"></a>靜處，專精思惟，不放逸法，離於我見，不<a class="t" id="t0097b11"></a>起諸漏，心善解脫。」</p><p><a class="t-linehead" id="t-linehead0097b11"></a>佛告須深：「不問汝知不<a class="t" id="t0097b12"></a>知，且自先知法住，後知涅槃。彼諸善男<a class="t" id="t0097b13"></a>子獨一靜處，專精思惟，不放逸住，離於我<a class="t" id="t0097b14"></a>見，心善解脫。」</p><p><a class="t-linehead" id="t-linehead0097b14"></a>須深白佛：「唯願世尊為我說<a class="t" id="t0097b15"></a>法，令我得知法住智，得見法住智。」</p><p><a class="t-linehead" id="t-linehead0097b15"></a>佛告<a class="t" id="t0097b16"></a>須深：「我今問汝，隨意答我。須深！於意云<a class="t" id="t0097b17"></a>何？有生故有老死，不離生有老死耶？」</p><p><a class="t-linehead" id="t-linehead0097b17"></a>須<a class="t" id="t0097b18"></a>深答曰：「如是，世尊！」</p><p><a class="t-linehead" id="t-linehead0097b18"></a>「有生故有老死，不離生<a class="t" id="t0097b19"></a>有老死。如是生、有、取、愛、受、觸、六入處、名色、識、<a class="t" id="t0097b20"></a>行、無明，有無明故有行，不離無明而有<a class="t" id="t0097b21"></a>行耶？」</p><p><a class="t-linehead" id="t-linehead0097b21"></a>須深白佛：「如是，世尊！有無明故有<a class="t" id="t0097b22"></a>行，不離無明而有行。」</p><p><a class="t-linehead" id="t-linehead0097b22"></a>佛告須深：「無生<a class="t" id="t0097b23"></a>故無老死，不離生滅而老死滅耶？」</p><p><a class="t-linehead" id="t-linehead0097b23"></a>須深白<a class="t" id="t0097b24"></a>佛言：「如是，世尊！無生故無老死，不離生<a class="t" id="t0097b25"></a>滅而老死滅。」</p><p><a class="t-linehead" id="t-linehead0097b25"></a>「如是，乃至無無明故無行，<a class="t" id="t0097b26"></a>不離無明滅而行滅耶？」</p><p><a class="t-linehead" id="t-linehead0097b26"></a>須深白佛：「如是，<a class="t" id="t0097b27"></a>世尊！無無明故無行，不離無明滅而行<a class="t" id="t0097b28"></a>滅。」</p><p><a class="t-linehead" id="t-linehead0097b28"></a>佛告須深：「作如是知、如是見者，為有<a class="t" id="t0097b29"></a>離欲、惡不善法，乃至身作證具足住不？」</p><p><a class="t-linehead" id="t-linehead0097b29"></a>須<a class="t" id="t0097c01"></a>深白佛：「不也，世尊！」</p><p><a class="t-linehead" id="t-linehead0097c01"></a>佛告須深：「是名先知<a class="t" id="t0097c02"></a>法住，後知涅槃。彼諸善男子獨一靜處，專<a class="t" id="t0097c03"></a>精思惟，不放逸住，離於我見，不起諸漏，心<a class="t" id="t0097c04"></a>善解脫。」</p><p><a class="t-linehead" id="t-linehead0097c04"></a>佛說此經已，尊者須深遠塵離垢，<a class="t" id="t0097c05"></a>得法眼淨。</p><p><a class="t-linehead" id="t-linehead0097c05"></a>爾時，須深見法得法，覺法度疑，<a class="t" id="t0097c06"></a>不由他信，不由他度，於正法中心得無<a class="t" id="t0097c07"></a>畏，稽首佛足，白佛言：「世尊！我今悔過，我<a class="t" id="t0097c08"></a>於正法中盜密出家，是故悔過。」</p><p><a class="t-linehead" id="t-linehead0097c08"></a>佛告須深：<a class="t" id="t0097c09"></a>「云何於正法中盜密出家？」</p><p><a class="t-linehead" id="t-linehead0097c09"></a>須深白佛言：「世<a class="t" id="t0097c10"></a>尊！有眾多外道來詣我所，語我言：『須深<a class="t" id="t0097c11"></a>當知，我等先為國王、大臣、長者、居士及餘世<a class="t" id="t0097c12"></a>人恭敬供養，而今斷絕，悉共供養沙門瞿<a class="t" id="t0097c13"></a>曇、聲聞大眾。汝今密往沙門瞿曇、聲聞眾中<a class="t" id="t0097c14"></a>出家受法，得彼法已，還來宣說我等，當以<a class="t" id="t0097c15"></a>彼聞法教化世間，令彼恭敬供養如初。』是<a class="t" id="t0097c16"></a>故，世尊！我於正法、律中盜密出家，今日悔<a class="t" id="t0097c17"></a>過，唯願世尊聽我悔過，以哀愍故。」</p><p><a class="t-linehead" id="t-linehead0097c17"></a>佛告<a class="t" id="t0097c18"></a>須深：「受汝悔過，汝當具說：『我昔愚癡、不善、<a class="t" id="t0097c19"></a>無智，於正法、律盜密出家，今日悔過，自見<a class="t" id="t0097c20"></a>罪、自知罪，於當來世律儀成就，功德增長，<a class="t" id="t0097c21"></a>終不退減。』所以者何？凡人有罪，自見、自知<a class="t" id="t0097c22"></a>而悔過者，於當來世律儀成就，功德增長，<a class="t" id="t0097c23"></a>終不退減。」</p><p><a class="t-linehead" id="t-linehead0097c23"></a>佛告須深：「今當說譬，其智慧者，<a class="t" id="t0097c24"></a>以譬得解。譬如國王有防邏者，捉捕盜<a class="t" id="t0097c25"></a>賊，縛送王所，白言：『大王！此人劫盜，願王處<a class="t" id="t0097c26"></a>罪。』王言：『將罪人去，反縛兩手，惡聲<span class="corr" title="[宜&gt;宣]">宣</span>令，<a class="t" id="t0097c27"></a>周遍國中，然後將出城外刑罪人處，遍身四<a class="t" id="t0097c28"></a>體，劖以百矛。』彼典刑者受王教令，送彼罪<a class="t" id="t0097c29"></a>人，反縛兩手，惡聲宣唱，周遍城邑，將出城<a class="t" id="t0098a01"></a>外刑罪人處，遍身四體，劖以百矛。日中，王<a class="t" id="t0098a02"></a>問：『罪人活耶？』臣白言：『活。』王復勅臣：『復劖百<a class="t" id="t0098a03"></a>矛。』至日晡時，復劖百矛，彼猶不死。」</p><p><a class="t-linehead" id="t-linehead0098a03"></a>佛告須<a class="t" id="t0098a04"></a>深：「彼王治罪，劖以三百矛，彼罪人身寧有<a class="t" id="t0098a05"></a>完處如手掌不？」</p><p><a class="t-linehead" id="t-linehead0098a05"></a>須深白佛：「無也，世尊！」</p><p>復<a class="t" id="t0098a06"></a>問須深：「時彼罪人，劖以三百矛因緣，受苦<a class="t" id="t0098a07"></a>極苦劇不？」</p><p><a class="t-linehead" id="t-linehead0098a07"></a>須深白佛：「極苦。世尊！若劖以一<a class="t" id="t0098a08"></a>矛，苦痛難堪，況三百矛，當可堪忍？」</p><p><a class="t-linehead" id="t-linehead0098a08"></a>佛告須<a class="t" id="t0098a09"></a>深：「此尚可耳，若於正法、律盜密出家，盜受<a class="t" id="t0098a10"></a>持法，為人宣說，當受苦痛倍過於彼。」</p><p><a class="t-linehead" id="t-linehead0098a10"></a>佛說<a class="t" id="t0098a11"></a>是法時，外道須深漏盡意解，佛說此經已，<a class="t" id="t0098a12"></a>尊者須深聞佛所說，歡喜奉行。</p><a class="t" id="t0098a13"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
