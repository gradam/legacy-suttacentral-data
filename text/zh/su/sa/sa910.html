<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="910"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九一○）</h1></div><p>如是我聞：</p><p>一時，佛住王舍城迦蘭陀<a class="t" id="t0228a11"></a>竹園。</p><p>時，有兇惡聚落主來詣佛所，稽首佛<a class="t" id="t0228a12"></a>足，退坐一面，白佛言：「世尊！不修何等法<a class="t" id="t0228a13"></a>故，於他生瞋恚；生瞋恚故，口說惡言，他<a class="t" id="t0228a14"></a>為其作惡性名字？」</p><p>佛告聚落主：「不修正見<a class="t" id="t0228a15"></a>故，於他生瞋；生瞋恚已，口說惡言，他為<a class="t" id="t0228a16"></a>其作惡性名字。不修正志、正語、正業、正命、<a class="t" id="t0228a17"></a>正方便、正念、正定故，於他生瞋；生瞋恚故，<a class="t" id="t0228a18"></a>口說惡言，他為其作惡性名字。」</p><p>復問：「世尊！<a class="t" id="t0228a19"></a>修習何法，於他不瞋，不瞋恚故，口說善<a class="t" id="t0228a20"></a>言，他為其作賢善名字？」</p><p>佛告聚落主：「修正<a class="t" id="t0228a21"></a>見故，於他不瞋；不瞋恚故，口說善言，他<a class="t" id="t0228a22"></a>為其作賢善名字。修習正志、正語、正業、正命、<a class="t" id="t0228a23"></a>正方便、正念、正定故，於他不瞋；不瞋恚故，<a class="t" id="t0228a24"></a>口說善言，他為其作賢善名字。」</p><p>兇惡聚落<a class="t" id="t0228a25"></a>主白佛言：「奇哉！世尊！善說此言。我不修正<a class="t" id="t0228a26"></a>見故，於他生瞋；生瞋恚已，口說惡言，他<a class="t" id="t0228a27"></a>為我作惡性名字。我不修正志、正語、正業、<a class="t" id="t0228a28"></a>正命、正方便、正念、正定故，於他生瞋；生瞋<a class="t" id="t0228a29"></a>恚故，口說惡言，他為我作惡性名字。是故，<a class="t" id="t0228b01"></a>我今當捨瞋恚、剛強、<span class="gaiji">麁<!--gaiji,麤,1[色-巴+鹿],2&#x9E81;,3--></span><span class="gaiji">澁<!--gaiji,澀,1[澀-(刃*刃)+止],2&#x6F81;,3--></span>。」</p><p>佛告聚落主：「此真<a class="t" id="t0228b02"></a>實要。」</p><p>佛說此經已，兇惡聚落主歡喜隨喜，作<a class="t" id="t0228b03"></a>禮而去。<a class="t" id="t0228b04"></a></p></article></section></div></body></html>