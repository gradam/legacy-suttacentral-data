<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="684"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（六八四）</h1></div><p>如是我聞：</p><p>一時，佛住舍衛國祇樹給<a class="t" id="t0186b27"></a>孤獨園。</p><p>爾時，世尊告諸比丘：「若比丘於色<a class="t" id="t0186b28"></a>生厭、離欲、滅盡、不起、解脫，是名阿羅訶三<a class="t" id="t0186b29"></a>藐三佛陀。受、想、行、識亦如是說。若復比丘<a class="t" id="t0186c01"></a>於色生厭、離欲、不起、解脫者，是名阿羅漢<a class="t" id="t0186c02"></a>慧解脫。受、想、行、識亦如是說。諸比丘！如來<a class="t" id="t0186c03"></a>應等正覺、阿羅漢慧解脫有何種種別異。」</p><p>諸<a class="t" id="t0186c04"></a>比丘白佛：「世尊是法根、法眼、法依，唯願為<a class="t" id="t0186c05"></a>說，諸比丘聞已，當受奉行。」</p><p>佛告比丘：「諦聽，<a class="t" id="t0186c06"></a>善思，當為汝說。如來、應、等正覺者，先未聞<a class="t" id="t0186c07"></a>法，能自覺知，現法<span class="corr" title="[身&gt;自] cf.【麗】">自</span>知，得三菩提，於未來<a class="t" id="t0186c08"></a>世能說正法，覺諸聲聞，所謂四念處、四正<a class="t" id="t0186c09"></a>斷、四如意足、五根、五力、七覺分、八聖道分，<a class="t" id="t0186c10"></a>是名如來、應、等正覺。所未得法能得，未制<a class="t" id="t0186c11"></a>梵行能制，能善知道、善說道，為眾將導，然<a class="t" id="t0186c12"></a>後聲聞成就隨法隨道，樂奉大師教誡、教<a class="t" id="t0186c13"></a>授，善於正法，是名如來應等正覺、阿羅漢<a class="t" id="t0186c14"></a>慧解脫種種別異。</p><p>「復次，五學力、如來十力。何<a class="t" id="t0186c15"></a>等為學力？謂信力、精進力、念力、定力、慧力。<a class="t" id="t0186c16"></a>何等為如來十力？謂如來處非處如實知，是<a class="t" id="t0186c17"></a>名如來初力。若成就此力者，如來、應、等正<a class="t" id="t0186c18"></a>覺得先佛最勝處智，轉於梵輪，於大眾中<a class="t" id="t0186c19"></a>能師子吼而吼。</p><p>「復次，如來於過去、未來、現在<a class="t" id="t0186c20"></a>業法，受因事報如實知，是名第二如來力。<a class="t" id="t0186c21"></a>如來、應、等正覺成就此力，得先佛最勝處，<a class="t" id="t0186c22"></a>能轉梵輪，於大眾中作師子吼而吼。</p><p>「復次，<a class="t" id="t0186c23"></a>如來、應、等正覺禪解脫，三昧正受，染惡清淨，<a class="t" id="t0186c24"></a>處淨如實知，是名如來第三力。若此力成就，<a class="t" id="t0186c25"></a>如來、應、等正覺得先佛最勝處智，能轉梵<a class="t" id="t0186c26"></a>輪，於大眾中師子吼而吼。</p><p>「復次，如來知眾<a class="t" id="t0186c27"></a>生種種諸根差別如實知，是名如來第四力。<a class="t" id="t0186c28"></a>若成就此力，如來、應、等正覺得先佛最勝處<a class="t" id="t0186c29"></a>智，能轉梵輪，於大眾中師子吼而吼。</p><p>「復次，<a class="t" id="t0187a01"></a>如來悉知眾生種種意解如實知，是名第<a class="t" id="t0187a02"></a>五如來力。若此力成就，如來、應、等正覺得<a class="t" id="t0187a03"></a>先佛最勝處智，能轉梵輪，於大眾中師子<a class="t" id="t0187a04"></a>吼而吼。</p><p>「復次，如來悉知世間眾生種種諸界<a class="t" id="t0187a05"></a>如實知，是名第六如來力。若於此力成就，<a class="t" id="t0187a06"></a>如來、應、等正覺得先佛最勝處智，能轉梵<a class="t" id="t0187a07"></a>輪，於大眾中師子吼而吼。</p><p>「復次，如來於一<a class="t" id="t0187a08"></a>切至處道如實知，是名第七如來力。若此<a class="t" id="t0187a09"></a>力成就，如來、應、等正覺得先佛最勝處智，<a class="t" id="t0187a10"></a>能轉梵輪，於大眾中師子吼而吼。</p><p>「復次，如<a class="t" id="t0187a11"></a>來於過去宿命種種事憶念：『從一生至百<a class="t" id="t0187a12"></a>千生，從一劫至百千劫。我爾時於彼生<a class="t" id="t0187a13"></a>如是族、如是姓、如是名、如是食、如是苦樂<a class="t" id="t0187a14"></a>覺、如是長壽、如是久住、如是壽分齊。我於<a class="t" id="t0187a15"></a>彼處死、此處生，彼處生、此處死，如是行、如<a class="t" id="t0187a16"></a>是因、如是方。』宿命所更悉如實知，是名第<a class="t" id="t0187a17"></a>八如來力。若此力成就，如來、應、等正覺得先<a class="t" id="t0187a18"></a>佛最勝處智，能轉梵輪，於大眾中師子吼<a class="t" id="t0187a19"></a>而吼。</p><p>「復次，如來以天眼淨過於人眼，見眾<a class="t" id="t0187a20"></a>生死時、生時，妙色、惡色、下色、上色，向於惡<a class="t" id="t0187a21"></a>趣、向於善趣、隨業法受悉如實知：『此眾生<a class="t" id="t0187a22"></a>身惡業成就，口、意惡業成就，謗毀賢聖，受<a class="t" id="t0187a23"></a>邪見業；以是因緣，身壞命終，墮惡趣，生地<a class="t" id="t0187a24"></a>獄中。此眾生身善行，口、意善行，不謗賢聖，<a class="t" id="t0187a25"></a>正見業法受；彼因彼緣，身壞命終，生善趣<a class="t" id="t0187a26"></a>天上。』悉如實知，是名第九如來力。若此力成<a class="t" id="t0187a27"></a>就，如來、應、等正覺得先佛最勝處智，能轉<a class="t" id="t0187a28"></a>梵輪，於大眾中師子吼而吼。</p><p>「復次，如來諸<a class="t" id="t0187a29"></a>漏已盡，無漏心解脫、慧解脫，現法自知身作<a class="t" id="t0187b01"></a>證：『我生已盡，梵行已立，所作已作，自知不<a class="t" id="t0187b02"></a>受後有。』是名第十如來力。若此力成就，如<a class="t" id="t0187b03"></a>來、應、等正覺得先佛最勝處智，能轉梵輪，<a class="t" id="t0187b04"></a>於大眾中師子吼而吼。</p><p>「如此十力，唯如來<a class="t" id="t0187b05"></a>成就，是名如來與聲聞種種差別。」</p><p>佛說此<a class="t" id="t0187b06"></a>經已，諸比丘聞佛所說，歡喜奉行。<a class="t" id="t0187b07"></a></p></article></section></div></body></html>