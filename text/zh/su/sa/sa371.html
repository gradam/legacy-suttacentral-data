<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="371"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（三七一）</h1></div><p>如是我聞：</p><p>一時，佛住舍衛國祇樹給<a class="t" id="t0101c26"></a>孤獨園。</p><p>爾時，世尊告諸比丘：「有四食資益<a class="t" id="t0101c27"></a>眾生，令得住世攝受長養。何等為四？謂一、<a class="t" id="t0101c28"></a>麤摶食，二、細觸食，三、意思食，四、識食。</p><p>「此四<a class="t" id="t0101c29"></a>食何因、何集、何生、何觸？謂此諸食愛因、愛集、<a class="t" id="t0102a01"></a>愛生、愛觸。此愛何因、何集、何生、何觸？謂愛受<a class="t" id="t0102a02"></a>因、受集、受生、受觸。此受何因、何集、何生、何觸？<a class="t" id="t0102a03"></a>謂受觸因、觸集、觸生、觸觸，此觸何因、何集、何<a class="t" id="t0102a04"></a>生、何觸？謂觸六入處因、六入處集、六入處生、<a class="t" id="t0102a05"></a>六入處觸。六入處集是觸集，觸集是受集，受<a class="t" id="t0102a06"></a>集是愛集，愛集是食集，食集故未來世生、<a class="t" id="t0102a07"></a>老、病、死、憂、悲、惱、苦集，如是純大苦聚集。</p><p>「如是<a class="t" id="t0102a08"></a>六入處滅則觸滅，觸滅則受滅，受滅則愛滅，<a class="t" id="t0102a09"></a>愛滅則食滅，食滅故於未來世生、老、病、死、憂、<a class="t" id="t0102a10"></a>悲、惱、苦滅，如是純大苦聚滅。」</p><p>佛說此經已，<a class="t" id="t0102a11"></a>諸比丘聞佛所說，歡喜奉行。<a class="t" id="t0102a12"></a></p></article></section></div></body></html>