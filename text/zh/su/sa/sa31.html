<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa31"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 31</span><span class="mirror-right">（三一）</span></h1></div><p><a class="t-linehead" id="t-linehead0006c04"></a>如是我聞：</p><p>一時，佛住王舍城迦蘭陀竹<a class="t" id="t0006c05"></a>園。</p><p><a class="t-linehead" id="t-linehead0006c05"></a>爾時，尊者舍利弗在耆闍崛山。</p><p>時，有長者<a class="t" id="t0006c06"></a>子名輸屢那，日日遊行，到耆闍崛山，詣舍<a class="t" id="t0006c07"></a>利弗所，頭面禮足，却坐一面。</p><p><a class="t-linehead" id="t-linehead0006c07"></a>時，舍利弗謂：<a class="t" id="t0006c08"></a>「輸屢那！若沙門、婆羅門於色不如實知，色<a class="t" id="t0006c09"></a>集不如實知，色滅不如實知，色滅道跡不<a class="t" id="t0006c10"></a>如實知故，輸屢那！當知此沙門、婆羅門不<a class="t" id="t0006c11"></a>堪能斷色。如是沙門、婆羅門於受、想、行、識<a class="t" id="t0006c12"></a>不如實知，識集不如實知，識滅不如實知，<a class="t" id="t0006c13"></a>識滅道跡不如實知故，不堪能斷識。</p><p><a class="t-linehead" id="t-linehead0006c13"></a>「輸屢<a class="t" id="t0006c14"></a>那！若沙門、婆羅門於色如實知，色集如實<a class="t" id="t0006c15"></a>知，色滅如實知，色滅道跡如實知故，輸屢<a class="t" id="t0006c16"></a>那！當知此沙門、婆羅門堪能斷色。如是，輸<a class="t" id="t0006c17"></a>屢那！若沙門、婆羅門於受、想、行、識如實知，<a class="t" id="t0006c18"></a>識集如實知，識滅如實知，識滅道跡如實<a class="t" id="t0006c19"></a>知故，輸屢那！當知此沙門、婆羅門堪能斷<a class="t" id="t0006c20"></a>識。</p><p><a class="t-linehead" id="t-linehead0006c20"></a>「輸屢那！於意云何？色為常、為無常耶？」</p><a class="t" id="t0006c21"></a><p><a class="t-linehead" id="t-linehead0006c21"></a>答言：「無常。」</p><p><a class="t-linehead" id="t-linehead0006c21"></a>又問：「若無常者，是苦耶？」</p><p>答言：「是<a class="t" id="t0006c22"></a>苦。」</p><p><a class="t-linehead" id="t-linehead0006c22"></a>舍利弗言：「若色無常、苦者，是變易法，聖<a class="t" id="t0006c23"></a>弟子寧於中見色是我、異我、相在不？」</p><p><a class="t-linehead" id="t-linehead0006c23"></a>答言：<a class="t" id="t0006c24"></a>「不也。」</p><p><a class="t-linehead" id="t-linehead0006c24"></a>「輸屢那！如是受、想、行、識為常、為無常<a class="t" id="t0006c25"></a>耶？」</p><p><a class="t-linehead" id="t-linehead0006c25"></a>答言：「無常。」</p><p><a class="t-linehead" id="t-linehead0006c25"></a>又問：「若無常者，是苦耶？」</p><p>答言：<a class="t" id="t0006c26"></a>「是苦。」</p><p><a class="t-linehead" id="t-linehead0006c26"></a>又問：「若無常、苦者，是變易法，聖弟子<a class="t" id="t0006c27"></a>寧於中見識是我、異我、相在不？」</p><p><a class="t-linehead" id="t-linehead0006c27"></a>答曰：「不也。」</p><a class="t" id="t0006c28"></a><p><a class="t-linehead" id="t-linehead0006c28"></a>「輸屢那！當知色，若過去、若未來、若現在，若內、<a class="t" id="t0006c29"></a>若外，若麁、若細、若好、若醜，若遠、若近，於<a class="t" id="t0007a01"></a>一切色不是我、不異我、不相在，是名如<a class="t" id="t0007a02"></a>實知。輸屢那！聖弟子於色生厭、離欲、解脫，<a class="t" id="t0007a03"></a>解脫生、老、病、死、憂、悲、苦、惱。</p><p><a class="t-linehead" id="t-linehead0007a03"></a>「如是受、想、行、識，若<a class="t" id="t0007a04"></a>過去、若未來、若現在，若內、若外，若麁、若細，若<a class="t" id="t0007a05"></a>好、若醜，若遠、若近，彼一切識不是我、不異<a class="t" id="t0007a06"></a>我、不相在，是名如實知。輸屢那！聖弟子於<a class="t" id="t0007a07"></a>識生厭、離欲、解脫，解脫生、老、病、死、憂、悲、苦、<a class="t" id="t0007a08"></a>惱。」</p><p><a class="t-linehead" id="t-linehead0007a08"></a>時，輸屢那聞舍利弗所說，歡喜踊躍，作<a class="t" id="t0007a09"></a>禮已，去。</p><a class="t" id="t0007a10"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
