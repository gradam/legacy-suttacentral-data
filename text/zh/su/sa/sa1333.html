<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1333"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一三三三）</h1></div><p>如是我聞：</p><p>一時，佛住舍衛國祇樹給<a class="t" id="t0368a13"></a>孤獨園。</p><p>時，有異比丘在拘薩羅住林中，入<a class="t" id="t0368a14"></a>晝正受，心起不善覺，依於惡貪。</p><p>時，彼林中<a class="t" id="t0368a15"></a>住止天神作是念：「非比丘法，止住林中，入<a class="t" id="t0368a16"></a>晝正受，心生不善覺，依於惡貪，我今當往<a class="t" id="t0368a17"></a>開悟之。」</p><p>時，彼天神即說偈言：<a class="t" id="t0368a18"></a></p><blockquote class="gatha"><p>「其心欲遠離，　　正於空閑林，<a class="t" id="t0368a19"></a><br>放心隨外緣，　　亂想而流馳。<a class="t" id="t0368a20"></a><br>調伏樂世心，　　常樂心解脫，<a class="t" id="t0368a21"></a><br>當捨不樂心，　　執受安樂住。<a class="t" id="t0368a22"></a><br>思非於正念，　　莫著我我所，<a class="t" id="t0368a23"></a><br>如以塵頭染，　　是著極難遣。<a class="t" id="t0368a24"></a><br>莫令染樂著，　　欲心所濁亂，<a class="t" id="t0368a25"></a><br>如釋君馳象，　　奮迅去塵穢。<a class="t" id="t0368a26"></a><br>比丘於自身，　　正念除塵垢，<a class="t" id="t0368a27"></a><br>塵者謂貪欲，　　非世間塵土。<a class="t" id="t0368a28"></a><br>黠慧明智者，　　當悟彼諸塵，<a class="t" id="t0368a29"></a><br>於如來法律，　　持心莫放逸。<a class="t" id="t0368b01"></a><br>塵垢謂瞋恚，　　非世間塵土，<a class="t" id="t0368b02"></a><br>黠慧明智者，　　當悟彼諸塵。<a class="t" id="t0368b03"></a><br>於如來法律，　　持心莫放逸，<a class="t" id="t0368b04"></a><br>塵垢謂愚癡，　　非世間塵土。<a class="t" id="t0368b05"></a><br>明智黠慧者，　　當捨彼諸塵，<a class="t" id="t0368b06"></a><br>於如來法律，　　持心莫放逸。」<a class="t" id="t0368b07"></a></p></blockquote><p>時，彼天神說是偈已，彼比丘聞其所說，專<a class="t" id="t0368b08"></a>精思惟，斷諸煩惱心，得阿羅漢。<a class="t" id="t0368b09"></a></p></article></section></div></body></html>