<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="440"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（四四○）</h1></div><p>如是我聞：</p><p>一時，佛住王舍城迦蘭陀<a class="t" id="t0113c14"></a>竹園。</p><p>爾時，世尊告諸比丘：「譬如湖池，深廣<a class="t" id="t0113c15"></a>五十由旬，其水盈滿。若有士夫以髮以毛，<a class="t" id="t0113c16"></a>或以指端渧彼湖水，乃至再三。云何？比丘！<a class="t" id="t0113c17"></a>如彼士夫所渧水多？湖池水多？」</p><p>比丘白佛：<a class="t" id="t0113c18"></a>「如彼士夫毛髮指端再三渧水，甚少少耳，<a class="t" id="t0113c19"></a>彼湖大水，其量無數，乃至算數譬類不可<a class="t" id="t0113c20"></a>為比。」</p><p>佛告比丘：「如大湖水，甚多無量。如<a class="t" id="t0113c21"></a>是多聞聖弟子具足見諦，得聖道果，斷諸<a class="t" id="t0113c22"></a>苦本，如截多羅樹頭，於未來世成不生法，<a class="t" id="t0113c23"></a>餘不盡者，如彼士夫髮毛指端所渧之水。<a class="t" id="t0113c24"></a>是故，比丘！於四聖諦未無間等者，當勤方<a class="t" id="t0113c25"></a>便，起增上欲，學無間等。」</p><p>佛說是經已，諸比<a class="t" id="t0113c26"></a>丘聞佛所說，歡喜奉行。<a class="t" id="t0113c27"></a></p><p>如大湖水譬，如是薩羅多吒迦、恒伽、<a class="t" id="t0113c28"></a>耶符那、薩羅遊、伊羅跋提摩醯，及四大<a class="t" id="t0113c29"></a>海，其譬亦如上說。<a class="t" id="t0114a01"></a></p></article></section></div></body></html>
