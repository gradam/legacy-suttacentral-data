<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="733"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（七三三）</h1></div><p>如是我聞：</p><p>一時，佛住舍衛國祇樹給孤<a class="t" id="t0196b13"></a>獨園。</p><p>時，有異比丘來詣佛所，稽首禮足，退<a class="t" id="t0196b14"></a>坐一面，白佛言：「世尊謂覺分。世尊！云何為<a class="t" id="t0196b15"></a>覺分？」</p><p>佛告比丘：「所謂覺分者，謂七道品法。<a class="t" id="t0196b16"></a>然諸比丘七覺分漸次而起，修習滿足。」</p><p>異比<a class="t" id="t0196b17"></a>丘白佛：「世尊！云何覺分漸次而起，修習滿足？」<a class="t" id="t0196b18"></a></p><p>佛告比丘：「若比丘內身身觀住，彼內身身觀<a class="t" id="t0196b19"></a>住時，攝心繫念不忘。彼當爾時，念覺分方<a class="t" id="t0196b20"></a>便修習，方便修習念覺分已，修習滿足；滿<a class="t" id="t0196b21"></a>足念覺分已，於法選擇，分別思量。當於爾<a class="t" id="t0196b22"></a>時修擇法覺分方便，修方便已，修習滿足，<a class="t" id="t0196b23"></a>如是乃至捨覺分修習滿足。如內身身觀念<a class="t" id="t0196b24"></a>住，如是外身、內外身，受、心、法法觀念住，當<a class="t" id="t0196b25"></a>於爾時專心繫念不忘，乃至捨覺分亦如<a class="t" id="t0196b26"></a>是說。如是住者，漸次覺分起，漸次起已，修<a class="t" id="t0196b27"></a>習滿足。」</p><p>佛說此經已，諸比丘聞佛所說，歡<a class="t" id="t0196b28"></a>喜奉行。<a class="t" id="t0196b29"></a></p></article></section></div></body></html>