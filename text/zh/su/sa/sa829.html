<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="829"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（八二九）</h1></div><p>如是我聞：</p><p>一時，佛住跋耆聚落，尊者<a class="t" id="t0212c09"></a>跋耆子侍佛左右。</p><p>爾時，尊者跋耆子詣佛<a class="t" id="t0212c10"></a>所，稽首禮足，退住一面，白佛言：「世尊！佛<a class="t" id="t0212c11"></a>說過二百五十戒，令族姓子隨次半月來<a class="t" id="t0212c12"></a>說波羅提木叉修多羅，令諸族姓子隨欲<a class="t" id="t0212c13"></a>而學。然今，世尊！我不堪能隨學而學。」</p><p>佛告<a class="t" id="t0212c14"></a>跋耆子：「汝堪能隨時學三學不？」</p><p>跋耆子白<a class="t" id="t0212c15"></a>佛言：「堪能，世尊！」</p><p>佛告跋耆子：「汝當隨時增<a class="t" id="t0212c16"></a>上戒學、增上意學、增上慧學。隨時精勤增<a class="t" id="t0212c17"></a>上戒學、增上意學、增上慧學已，不久當得<a class="t" id="t0212c18"></a>盡諸有漏，無漏心解脫、慧解脫，現法自知作<a class="t" id="t0212c19"></a>證：『我生已盡，梵行已立，所作已作，自知不<a class="t" id="t0212c20"></a>受後有。』」</p><p>爾時，尊者跋耆子聞佛所說，歡喜<a class="t" id="t0212c21"></a>隨喜，作禮而去。<a class="t" id="t0212c22"></a></p><p>爾時，尊者跋耆子受佛教誡、教授已，獨一靜<a class="t" id="t0212c23"></a>處，專精思惟……如上說，乃至心善解脫，得阿<a class="t" id="t0212c24"></a>羅漢。<a class="t" id="t0212c25"></a></p><p class="endsection"><span class="t-juanname">雜阿含經卷第二十九</span><a class="t" id="t0213a01"></a><a class="t" id="t0213a02"></a></p></article></section></div></body></html>
