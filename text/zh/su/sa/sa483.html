<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="483"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（四八四）</h1></div><p>如是我聞：</p><p>一時，佛住舍衛國祇樹給<a class="t" id="t0123b21"></a>孤獨園。</p><p>爾時，尊者跋陀羅比丘及尊者阿<a class="t" id="t0123b22"></a>難俱住祇樹給孤獨園。</p><p>爾時，尊者阿難往<a class="t" id="t0123b23"></a>詣尊者跋陀羅所，共相問訊慰勞已，於一面<a class="t" id="t0123b24"></a>住。時，尊者阿難問尊者跋陀羅比丘言：「云何<a class="t" id="t0123b25"></a>名為見第一？云何聞第一？云何樂第一？云何<a class="t" id="t0123b26"></a>想第一？云何有第一？」</p><p>尊者跋陀羅語尊者<a class="t" id="t0123b27"></a>阿難言：「有梵天自在造作、化如意，為世之<a class="t" id="t0123b28"></a>父，若見彼梵天者，名曰見第一。</p><p>「阿難！<a class="t" id="t0123b29"></a>有眾生離生喜樂，處處潤澤，處處敷悅，舉<a class="t" id="t0123c01"></a>身充滿，無不滿處。所謂離生喜樂，彼從<a class="t" id="t0123c02"></a>三昧起，舉聲唱說，遍告大眾：『極寂靜者，<a class="t" id="t0123c03"></a>離生喜樂，極樂者，離生喜樂。』諸有聞彼聲<a class="t" id="t0123c04"></a>者，是名聞第一。</p><p>「復次，阿難！有眾生於<a class="t" id="t0123c05"></a>此身離喜之樂潤澤，處處潤澤，敷悅充滿，<a class="t" id="t0123c06"></a>舉身充滿，無不滿處，所謂離喜之樂，是<a class="t" id="t0123c07"></a>名樂第一。</p><p>「云何想第一？阿難！有眾生度一<a class="t" id="t0123c08"></a>切識入處無所有，無所有入處具足住，若起<a class="t" id="t0123c09"></a>彼想者，是名想第一。</p><p>「云何有第一？復次，阿<a class="t" id="t0123c10"></a>難！有眾生度一切無所有入處，非想非非<a class="t" id="t0123c11"></a>想入處具足住，若起彼有者，是名有第一。」<a class="t" id="t0123c12"></a></p><p>尊者阿難語尊者跋陀羅比丘言：「多有人<a class="t" id="t0123c13"></a>作如是見、如是說，汝亦同彼，有何差別？<a class="t" id="t0123c14"></a>我作方便問汝，汝當諦聽，當為汝說。如<a class="t" id="t0123c15"></a>其所觀，次第盡諸漏，是為見第一。如其<a class="t" id="t0123c16"></a>所問，次第盡諸漏，是名聞第一。如所生<a class="t" id="t0123c17"></a>樂，次第盡諸漏者，是名樂第一。如其所想，<a class="t" id="t0123c18"></a>次第盡諸漏者，是名想第一。如實觀察，<a class="t" id="t0123c19"></a>次第盡諸漏，是名有第一。」</p><p>時，二正士共論說<a class="t" id="t0123c20"></a>已，從座起去。<a class="t" id="t0123c21"></a></p></article></section></div></body></html>