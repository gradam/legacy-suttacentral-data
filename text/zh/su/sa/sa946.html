<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="946"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九四六）</h1></div><p>如是我聞：</p><p>一時，佛住舍衛國祇樹給<a class="t" id="t0242a09"></a>孤獨園。</p><p>時，有異婆羅門來詣佛所，恭敬問<a class="t" id="t0242a10"></a>訊，問訊已，退坐一面，白佛言：「瞿曇！未來世<a class="t" id="t0242a11"></a>當有幾佛？」</p><p>佛告婆羅門：「未來佛者，如無量<a class="t" id="t0242a12"></a>恒河沙。」</p><p>爾時，婆羅門作是念：「未來當有如<a class="t" id="t0242a13"></a>無量恒河沙三藐三佛陀，我當從彼修諸<a class="t" id="t0242a14"></a>梵行。」</p><p>爾時，婆羅門聞佛所說，歡喜隨喜，從坐<a class="t" id="t0242a15"></a>起去。</p><p>時，婆羅門隨路思惟：「我今唯問沙門瞿<a class="t" id="t0242a16"></a>曇未來諸佛，不問過去。」即隨路還，復問世<a class="t" id="t0242a17"></a>尊：「云何？瞿曇！過去世時，復有幾佛？」</p><p>佛告婆<a class="t" id="t0242a18"></a>羅門：「過去世佛亦如無量恒河沙數。」</p><p>時，婆羅<a class="t" id="t0242a19"></a>門即作是念：「過去世中有無量恒河沙等諸<a class="t" id="t0242a20"></a>佛世尊，我曾不習近。設復未來如無量恒河<a class="t" id="t0242a21"></a>沙三藐三佛陀，亦當不與習近娛樂。我今當<a class="t" id="t0242a22"></a>於沙門瞿曇所修行梵行。」即便合掌白佛<a class="t" id="t0242a23"></a>言：「唯願聽我於正法、律出家修梵行。」</p><p>佛告<a class="t" id="t0242a24"></a>婆羅門：「聽汝於正法、律出家修梵行，得比<a class="t" id="t0242a25"></a>丘分。」</p><p>爾時，婆羅門即出家受具足。出家已，獨<a class="t" id="t0242a26"></a>一靜處思惟：「所以善男子正信非家，出家學<a class="t" id="t0242a27"></a>道……。」乃至得阿羅漢。<a class="t" id="t0242a28"></a></p></article></section></div></body></html>
