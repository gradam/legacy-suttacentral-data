<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1327"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一三二七）</h1></div><p>如是我聞：</p><p>一時，佛住王舍城迦蘭陀<a class="t" id="t0365a25"></a>竹園。</p><p>時，有叔迦羅比丘尼住王園比丘尼<a class="t" id="t0365a26"></a>眾中，為王舍城諸人恭敬供養，如阿羅漢。<a class="t" id="t0365a27"></a></p><p>又於一時，王舍城人於一吉星日歡集大<a class="t" id="t0365a28"></a>會，即於是日闕不供養。有一鬼神，敬重彼<a class="t" id="t0365a29"></a>比丘尼故，至王舍城里巷之中，家家說偈：<a class="t" id="t0365b01"></a></p><blockquote class="gatha"><p>「王舍城人民，　　醉酒眠睡臥，<a class="t" id="t0365b02"></a><br>不勤供養彼，　　叔迦比丘尼。<a class="t" id="t0365b03"></a><br>善修諸根故，　　名曰叔迦羅，<a class="t" id="t0365b04"></a><br>善說離垢法，　　涅槃清涼處。<a class="t" id="t0365b05"></a><br>隨順聽所說，　　終日樂無厭，<a class="t" id="t0365b06"></a><br>乘聽法智慧，　　得度生死流。<a class="t" id="t0365b07"></a><br>猶如海商人，　　依附力馬王。」<a class="t" id="t0365b08"></a></p></blockquote><p>時，一優婆塞以衣布施叔迦羅比丘尼，復<a class="t" id="t0365b09"></a>有優婆塞以食供養。</p><p>時，彼鬼神即說偈言：<a class="t" id="t0365b10"></a></p><blockquote class="gatha"><p>「智慧優婆塞，　　獲福利豐多，<a class="t" id="t0365b11"></a><br>施叔迦羅衣，　　離諸煩惱故。<a class="t" id="t0365b12"></a><br>智慧優婆塞，　　獲福利豐多，<a class="t" id="t0365b13"></a><br>施叔迦羅食，　　離諸積聚故。」<a class="t" id="t0365b14"></a></p></blockquote><p>時，彼鬼神說斯偈已，即沒不現。<a class="t" id="t0365b15"></a></p></article></section></div></body></html>
