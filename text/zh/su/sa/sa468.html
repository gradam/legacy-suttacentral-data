<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="468"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（四六九）</h1></div><p>如是我聞：</p><p>一時，佛住王舍城迦蘭陀<a class="t" id="t0119c08"></a>竹園。</p><p>爾時，世尊告諸比丘：「大海深嶮者，此<a class="t" id="t0119c09"></a>世間愚夫所說深嶮，非賢聖法、律所說深嶮。<a class="t" id="t0119c10"></a>世間所說者，是大水積聚數耳，若從身生諸<a class="t" id="t0119c11"></a>受，眾苦逼迫，或惱、或死，是名大海極深嶮<a class="t" id="t0119c12"></a>處。愚癡無聞凡夫於此身生諸受，苦痛逼<a class="t" id="t0119c13"></a>迫，或惱、或死，憂悲稱怨，啼哭號呼，心亂發<a class="t" id="t0119c14"></a>狂，長淪沒溺，無止息處。多聞聖弟子於身<a class="t" id="t0119c15"></a>生諸受，苦痛逼迫，或惱、或死，不生憂悲、<a class="t" id="t0119c16"></a>啼哭號呼、心生狂亂，不淪生死，得止息處。」<a class="t" id="t0119c17"></a></p><p>爾時，世尊即說偈言：<a class="t" id="t0119c18"></a></p><blockquote class="gatha"><p>「身生諸苦受，　　逼迫乃至死，<a class="t" id="t0119c19"></a><br>憂悲不息忍，　　號呼發狂亂，<a class="t" id="t0119c20"></a><br>心自生障礙，　　招集眾苦增，<a class="t" id="t0119c21"></a><br>永淪生死海，　　莫知休息處。<a class="t" id="t0119c22"></a><br>能捨身諸受，　　身所生苦惱，<a class="t" id="t0119c23"></a><br>切迫乃至死，　　不起憂悲想。<a class="t" id="t0119c24"></a><br>不啼哭號呼，　　能自忍眾苦，<a class="t" id="t0119c25"></a><br>心不生障礙，　　招集眾苦增。<a class="t" id="t0119c26"></a><br>不淪沒生死，　　永得安隱處。」<a class="t" id="t0119c27"></a></p></blockquote><p>佛說此經已，諸比丘聞佛所說，歡喜奉行。<a class="t" id="t0119c28"></a></p></article></section></div></body></html>
