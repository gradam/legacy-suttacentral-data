<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1030"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○三○）</h1></div><p>如是我聞：</p><p>一時，佛住舍衛國祇樹給<a class="t" id="t0269b02"></a>孤獨園。</p><p>爾時，給孤獨長者得病，身極苦痛。世<a class="t" id="t0269b03"></a>尊聞已，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入舍衛城乞食，次<a class="t" id="t0269b04"></a>第乞食至給孤獨長者舍。</p><p>長者遙見世尊，馮<a class="t" id="t0269b05"></a>床欲起。</p><p>世尊見已，即告之言：「長者勿起！<a class="t" id="t0269b06"></a>增其苦患。」世尊即坐，告長者言：「云何？長者，<a class="t" id="t0269b07"></a>病可忍不？身所苦患，為增、為損？」</p><p>長者白<a class="t" id="t0269b08"></a>佛：「甚苦！世尊！難可堪忍……」乃至說三受，如<a class="t" id="t0269b09"></a>差摩修多羅廣說，乃至「苦受但增不損。」</p><p>佛告<a class="t" id="t0269b10"></a>長者：「當如是學：『於佛不壞淨，於法、僧不<a class="t" id="t0269b11"></a>壞淨，聖戒成就。』」</p><p>長者白佛：「如世尊說四不<a class="t" id="t0269b12"></a>壞淨，我有此法，此法中有我。世尊！我今<a class="t" id="t0269b13"></a>於佛不壞淨，法、僧不壞淨，聖戒成就。」</p><p>佛告<a class="t" id="t0269b14"></a>長者：「善哉！善哉！」即記長者得阿那含果。</p><p>長<a class="t" id="t0269b15"></a>者白佛：「唯願世尊今於此食。」爾時，世尊默<a class="t" id="t0269b16"></a>而許之。</p><p>長者即<span class="gaiji">勅<!--gaiji,敕,1[束*力],2&#x52C5;,3--></span>辦種種淨美飲食，供養<a class="t" id="t0269b17"></a>世尊。世尊食已，為長者種種說法，示、教、照、<a class="t" id="t0269b18"></a>喜已，從坐起而去。<a class="t" id="t0269b19"></a></p></article></section></div></body></html>
