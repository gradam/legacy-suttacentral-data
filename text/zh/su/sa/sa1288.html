<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1288"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一二八八）</h1></div><p>如是我聞：</p><p>一時，佛住舍衛國祇樹給<a class="t" id="t0354c21"></a>孤獨園。</p><p>時，有天子容色絕妙，於後夜時來<a class="t" id="t0354c22"></a>詣佛所，稽首佛足，退坐一面。其身光明遍<a class="t" id="t0354c23"></a>照祇樹給孤獨園。</p><p>時，彼天子而說偈言：<a class="t" id="t0354c24"></a></p><blockquote class="gatha"><p>「慳<span class="gaiji">悋<!--gaiji,吝,1[怡-台+吝],2&#x608B;,3--></span>生於心，　　不能行布施，<a class="t" id="t0354c25"></a><br>明智求福者，　　乃能行其惠。」<a class="t" id="t0354c26"></a></p></blockquote><p>爾時，世尊說偈答言：<a class="t" id="t0354c27"></a></p><blockquote class="gatha"><p>「怖畏不行施，　　常得不施怖，<a class="t" id="t0354c28"></a><br>怖畏於飢渴，　　慳惜從怖生。<a class="t" id="t0354c29"></a><br>此世及他世，　　常癡飢渴畏，<a class="t" id="t0355a01"></a><br>死則不隨死，　　獨往無資<span class="gaiji">粮<!--gaiji,糧,1[米*良],2&#x7CAE;,3-->。<a class="t" id="t0355a02"></a><br>少財能施者，　　多財難亦捨，<a class="t" id="t0355a03"></a><br>難捨而能捨，　　是則為難施。<a class="t" id="t0355a04"></a><br>無知者不覺，　　慧者知難知，<a class="t" id="t0355a05"></a><br>以法養妻子，　　少財淨心施。<a class="t" id="t0355a06"></a><br>百千耶盛會，　　所獲其福利，<a class="t" id="t0355a07"></a><br>比前如法施，　　十六不及一。<a class="t" id="t0355a08"></a><br>打縛惱眾生，　　所得諸財物，<a class="t" id="t0355a09"></a><br>惠施安國土，　　是名有罪施。<a class="t" id="t0355a10"></a><br>方之平等施，　　稱量所不及，<a class="t" id="t0355a11"></a><br>如法不行非，　　所得財物施。<a class="t" id="t0355a12"></a><br>難施而行施，　　是應賢聖施，<a class="t" id="t0355a13"></a><br>所往常獲福，　　壽終上生天。」</span><a class="t" id="t0355a14"></a></p></blockquote><p>時，彼天子復說偈言：<a class="t" id="t0355a15"></a></p><blockquote class="gatha"><p>「久見婆羅門，　　逮得般涅槃，<a class="t" id="t0355a16"></a><br>一切怖已過，　　永超世恩愛。」<a class="t" id="t0355a17"></a></p></blockquote><p>時，彼天子聞佛所說，歡喜隨喜，稽首佛足，<a class="t" id="t0355a18"></a>即沒不現。<a class="t" id="t0355a19"></a></p></article></section></div></body></html>
