<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="295"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二九五）</h1></div><p>如是我聞：</p><p>一時，佛住王舍城迦蘭陀<a class="t" id="t0084a24"></a>竹園。</p><p>爾時，世尊告諸比丘：「此身非汝所有，<a class="t" id="t0084a25"></a>亦非餘人所有。謂六觸入處，本修行願，受<a class="t" id="t0084a26"></a>得此身。云何為六？眼觸入處，耳、鼻、舌、身、意觸<a class="t" id="t0084a27"></a>入處。彼多聞聖弟子於諸緣起善正思惟觀<a class="t" id="t0084a28"></a>察：『有此六識身、六觸身、六受身、六想身、六<a class="t" id="t0084a29"></a>思身。所謂此有故，有當來生、老、病、死、憂、悲、惱、<a class="t" id="t0084b01"></a>苦，如是如是純大苦聚集，是名有因有緣<a class="t" id="t0084b02"></a>世間集。謂此無故，六識身無，六觸身、六受身、<a class="t" id="t0084b03"></a>六想身、六思身無，謂此無故，無有當來生、老、<a class="t" id="t0084b04"></a>病、死、憂、悲、惱、苦，如是如是純大苦聚滅。』若多<a class="t" id="t0084b05"></a>聞聖弟子於世間集、世間滅如實正知，善<a class="t" id="t0084b06"></a>見、善覺、善入，是名聖弟子招此善法、得<a class="t" id="t0084b07"></a>此善法、知此善法、入此善法，覺知、覺見世<a class="t" id="t0084b08"></a>間生滅，成就賢聖出離、實寂、正盡苦，究竟<a class="t" id="t0084b09"></a>苦邊。所以者何？謂多聞聖弟子世間集滅如<a class="t" id="t0084b10"></a>實知，善見、善覺、善入故。」</p><p>佛說此經已，諸比<a class="t" id="t0084b11"></a>丘聞佛所說，歡喜奉行。<a class="t" id="t0084b12"></a></p></article></section></div></body></html>
