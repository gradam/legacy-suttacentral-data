<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa968">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 968</span><span class="mirror-right">（九六八） 須達</span></h1>
</div>
<p><a class="t-linehead" id="t-linehead0248c06"></a>如是我聞：</p>
<p>一時，佛住舍衛國祇樹給<a class="t" id="t0248c07"></a>孤獨園。</p>
<p><a class="t-linehead" id="t-linehead0248c07"></a>時，給孤獨長者日日出見世尊，禮<a class="t" id="t0248c08"></a>事供養，給孤獨長者作是念：「我今出太早，世<a class="t" id="t0248c09"></a>尊及諸比丘禪思未起，我寧可過諸外道住<a class="t" id="t0248c10"></a>處。」即入外道精舍，與諸外道共相問訊慰<a class="t" id="t0248c11"></a>勞已，退坐一面。</p>
<p><a class="t-linehead" id="t-linehead0248c11"></a>時，彼外道問言：「長者！汝見<a class="t" id="t0248c12"></a>沙門瞿曇，云何見？何所見？」</p>
<p><a class="t-linehead" id="t-linehead0248c12"></a>長者答言：「我亦<a class="t" id="t0248c13"></a>不知云何見世尊，世尊何所見。」</p>
<p><a class="t-linehead" id="t-linehead0248c13"></a>諸外道言：<a class="t" id="t0248c14"></a>「汝言見眾僧，云何見眾僧？眾僧何所見？」</p>
<p><a class="t-linehead" id="t-linehead0248c14"></a>長<a class="t" id="t0248c15"></a>者答言：「我亦不知云何見僧，僧何所見。」</p>
<p><a class="t-linehead" id="t-linehead0248c15"></a>外<a class="t" id="t0248c16"></a>道復問：「長者！汝今云何自見？自何所見？」</p>
<p><a class="t-linehead" id="t-linehead0248c16"></a>長<a class="t" id="t0248c17"></a>者答言：「汝等各各自說所見，然後我說所<a class="t" id="t0248c18"></a>見，亦不難。」</p>
<p><a class="t-linehead" id="t-linehead0248c18"></a>時，有一外道作如是言：「長者！<a class="t" id="t0248c19"></a>我見一切世間常，是則真實，餘者虛妄。」</p>
<p><a class="t-linehead" id="t-linehead0248c19"></a>復<a class="t" id="t0248c20"></a>有說言：「長者！我見一切世間無常，此是真<a class="t" id="t0248c21"></a>實，餘則虛妄。」</p>
<p><a class="t-linehead" id="t-linehead0248c21"></a>復有說言：「長者！世間常無常，<a class="t" id="t0248c22"></a>此是真實，餘則虛妄。」</p>
<p><a class="t-linehead" id="t-linehead0248c22"></a>復有說言：「世間非<a class="t" id="t0248c23"></a>常非無常，此是真實，餘則虛妄。」</p>
<p><a class="t-linehead" id="t-linehead0248c23"></a>復有說言：<a class="t" id="t0248c24"></a>「世有邊，此是真實，餘則虛妄。」</p>
<p><a class="t-linehead" id="t-linehead0248c24"></a>復有說言：「世<a class="t" id="t0248c25"></a>無邊，此是真實，餘則虛妄。」</p>
<p><a class="t-linehead" id="t-linehead0248c25"></a>復有說言：「世有<a class="t" id="t0248c26"></a>邊無邊。」</p>
<p><a class="t-linehead" id="t-linehead0248c26"></a>復有說言：「世非有邊非無邊。」</p>
<p>復<a class="t" id="t0248c27"></a>有說言：「命即是身。」</p>
<p><a class="t-linehead" id="t-linehead0248c27"></a>復有說言：「命異身異。」</p>
<p>復<a class="t" id="t0248c28"></a>有說言：「如來死後有。」</p>
<p><a class="t-linehead" id="t-linehead0248c28"></a>復有說言：「如來死後<a class="t" id="t0248c29"></a>無。」</p>
<p><a class="t-linehead" id="t-linehead0248c29"></a>復有說言：「如來死後有無。」</p>
<p>復有說言：「如<a class="t" id="t0249a01"></a>來死後非有非無，此是真實，餘則虛妄。」</p>
<p><a class="t-linehead" id="t-linehead0249a01"></a>諸<a class="t" id="t0249a02"></a>外道語長者言：「我等各各已說所見，汝復<a class="t" id="t0249a03"></a>應說汝所見。」</p>
<p><a class="t-linehead" id="t-linehead0249a03"></a>長者答言：「我之所見真實、有<a class="t" id="t0249a04"></a>為、思量、緣起，若復真實、有為、思量、緣起者，彼<a class="t" id="t0249a05"></a>則無常，無常者是苦。如是知已，於一切見<a class="t" id="t0249a06"></a>都無所得。如汝所見：『世間常，此是真實，餘<a class="t" id="t0249a07"></a>則虛妄。』者，此見真實、有為、思量、緣起；若真實、<a class="t" id="t0249a08"></a>有為、思量、緣起者，是則無常，無常者是苦。是<a class="t" id="t0249a09"></a>故汝等習近於苦，唯得於苦，堅住於苦，深<a class="t" id="t0249a10"></a>入於苦。如是汝言世間無常，此是真實，餘<a class="t" id="t0249a11"></a>則虛妄。有如是咎。」</p>
<p><a class="t-linehead" id="t-linehead0249a11"></a>世間常、無常、非常非無<a class="t" id="t0249a12"></a>常，世有邊、世無邊、世有邊無邊、世非有<a class="t" id="t0249a13"></a>邊非無邊，命即是身、命異身異，如來死後<a class="t" id="t0249a14"></a>有、如來死後無、如來死後有無、如來死後非<a class="t" id="t0249a15"></a>有非無，此是真實，餘則虛妄，皆如上說。</p>
<p><a class="t-linehead" id="t-linehead0249a15"></a>有<a class="t" id="t0249a16"></a>一外道語給孤獨長者言：「如汝所說，若有<a class="t" id="t0249a17"></a>見彼，則真實、有為、思量、緣起者，是無常法，若<a class="t" id="t0249a18"></a>無常者是苦。是故，長者所見亦習近苦，得苦，<a class="t" id="t0249a19"></a>住苦，深入於苦？」</p>
<p><a class="t-linehead" id="t-linehead0249a19"></a>長者答言：「我先不言所見<a class="t" id="t0249a20"></a>者，是真實、有為、思量、緣起法，悉皆無常，無常<a class="t" id="t0249a21"></a>者是苦，知苦已，我於所見無所得耶？」</p>
<p><a class="t-linehead" id="t-linehead0249a21"></a>彼外<a class="t" id="t0249a22"></a>道言：「如是，長者！」</p>
<p><a class="t-linehead" id="t-linehead0249a22"></a>爾時，給孤獨長者於外道精<a class="t" id="t0249a23"></a>舍伏彼異論，建立正論，於異學眾中作<a class="t" id="t0249a24"></a>師子吼已，往詣佛所，稽首禮足，退坐一面，<a class="t" id="t0249a25"></a>以向與諸外道共論事向佛廣說。</p>
<p><a class="t-linehead" id="t-linehead0249a25"></a>佛告給<a class="t" id="t0249a26"></a>孤獨長者：「善哉！善哉！宜應時時摧伏愚癡外<a class="t" id="t0249a27"></a>道，建立正論。」</p>
<p><a class="t-linehead" id="t-linehead0249a27"></a>佛說是語已，給孤獨長者歡<a class="t" id="t0249a28"></a>喜隨喜，作禮而去。</p>
<a class="t" id="t0249a29"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>