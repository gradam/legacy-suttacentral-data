<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="506"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五○六）</h1></div><p>如是我聞：</p><p>一時，佛住三十三天驄色<a class="t" id="t0134a08"></a>虛軟石上，去波梨耶多羅、拘毘陀羅香樹不<a class="t" id="t0134a09"></a>遠夏安居，為母及三十三天說法。爾時，尊<a class="t" id="t0134a10"></a>者大目揵連在舍衛國祇樹給孤獨園安居。<a class="t" id="t0134a11"></a></p><p>時，諸四眾詣尊者大目揵連所，稽首禮足，<a class="t" id="t0134a12"></a>退坐一面，白尊者大目揵連：「知世尊夏安<a class="t" id="t0134a13"></a>居處不？」</p><p>尊者大目揵連答言：「我聞世尊在<a class="t" id="t0134a14"></a>三十三天驄色虛軟石上，去波梨耶多羅、拘<a class="t" id="t0134a15"></a>毘陀羅香樹不遠夏安居，為母及三十三<a class="t" id="t0134a16"></a>天說法。」</p><p>時，諸四眾聞尊者大目揵連所說，<a class="t" id="t0134a17"></a>歡喜隨喜，各從座起，作禮而去。<a class="t" id="t0134a18"></a></p><p>時，諸四眾過三月安居已，復詣尊者大目<a class="t" id="t0134a19"></a>揵連所，稽首禮足，退坐一面。時，尊者大目揵<a class="t" id="t0134a20"></a>連為諸四眾種種說法，示、教、照、喜；示、教、照、喜<a class="t" id="t0134a21"></a>已，默然而住。</p><p>時，諸四眾從座而起，稽首作<a class="t" id="t0134a22"></a>禮，白尊者大目揵連：「尊者大目揵連！當知我<a class="t" id="t0134a23"></a>等不見世尊已久，眾甚虛渴欲見世尊。尊<a class="t" id="t0134a24"></a>者大目揵連！若不憚勞者，願為我等往詣<a class="t" id="t0134a25"></a>三十三天，普為我等問訊世尊：『少病少<a class="t" id="t0134a26"></a>惱，起居輕利，安樂住不？』又白世尊：『閻浮提<a class="t" id="t0134a27"></a>四眾願見世尊，而無神力昇三十三天禮<a class="t" id="t0134a28"></a>敬世尊，三十三天自有神力來下人中，唯<a class="t" id="t0134a29"></a>願世尊還閻浮提，以哀愍故。』」時，尊者大目<a class="t" id="t0134b01"></a>犍連默然而許。</p><p>時，諸四眾知尊者大目犍<a class="t" id="t0134b02"></a>連默然許已，各從座起，作禮而去。<a class="t" id="t0134b03"></a></p><p>爾時，尊者大目犍連知四眾去已，即入三昧，<a class="t" id="t0134b04"></a>如其正受，如大力士屈伸臂頃，從舍衛國<a class="t" id="t0134b05"></a>沒，於三十三天驄色虛軟石上，去波梨耶多<a class="t" id="t0134b06"></a>羅、拘毘陀羅香樹不遠而現。爾時，世尊與三<a class="t" id="t0134b07"></a>十三天眾無量眷屬圍繞說法。</p><p>時，尊者大目<a class="t" id="t0134b08"></a>犍連遙見世尊，踊躍歡喜，作是念：「今日世<a class="t" id="t0134b09"></a>尊，諸天大眾圍繞說法，與閻浮提眾會不<a class="t" id="t0134b10"></a>異。」</p><p>爾時，世尊知尊者大目犍連心之所念，<a class="t" id="t0134b11"></a>語尊者大目犍連言：「大目犍連！非為自力，<a class="t" id="t0134b12"></a>我欲為諸天說法，彼即來集，欲令其去，彼<a class="t" id="t0134b13"></a>即還去，彼隨心來，隨心去也。」</p><p>爾時，尊者大目<a class="t" id="t0134b14"></a>犍連稽首佛足，退坐一面，白世尊言：「種種<a class="t" id="t0134b15"></a>諸天大眾雲集，彼天眾中，有曾從佛世尊<a class="t" id="t0134b16"></a>聞所說法，得不壞淨，身壞命終，來生於此？」<a class="t" id="t0134b17"></a></p><p>佛告尊者大目犍連：「如是，如是。此中種種<a class="t" id="t0134b18"></a>諸天來雲集者，有從宿命聞法，得佛不壞<a class="t" id="t0134b19"></a>淨，法、僧不壞淨，聖戒成就，身壞命終，來生於<a class="t" id="t0134b20"></a>此。」</p><p>時，天帝釋見世尊與尊者大目犍連歎<a class="t" id="t0134b21"></a>說，諸天眾共語已，語尊者大目犍連：「如是，<a class="t" id="t0134b22"></a>如是。尊者大目犍連！此中種種眾會皆是宿<a class="t" id="t0134b23"></a>命，曾聞正法，得於佛不壞淨，法、僧不壞淨，<a class="t" id="t0134b24"></a>聖戒成就，身壞命終，來生於此。」</p><p>時，有異比<a class="t" id="t0134b25"></a>丘見世尊與尊者大目犍連及天帝釋語言<a class="t" id="t0134b26"></a>善相述可已，語尊者大目犍連：「如是，如是。<a class="t" id="t0134b27"></a>尊者大目犍連！是中種種諸天來會此者，<a class="t" id="t0134b28"></a>皆是宿命曾聞正法，得於佛不壞淨，法、僧<a class="t" id="t0134b29"></a>不壞淨，聖戒成就，身壞命終，而來生此。」</p><p>時，<a class="t" id="t0134c01"></a>有一天子從座起，整衣服，偏袒右肩，合掌<a class="t" id="t0134c02"></a>白佛：「世尊！我亦成就於佛不壞淨，故來生<a class="t" id="t0134c03"></a>此。」</p><p>復有天子言：「我得法不壞淨。」</p><p>有言得僧<a class="t" id="t0134c04"></a>不壞淨，有言聖戒成就，故來生此。如是諸<a class="t" id="t0134c05"></a>天無量千數，於世尊前各自記說得須陀<a class="t" id="t0134c06"></a>洹法，悉於佛前即沒不現。</p><p>時，尊者大目犍<a class="t" id="t0134c07"></a>連知諸天眾去，不久從座起，整衣服，偏袒<a class="t" id="t0134c08"></a>右肩，白佛言：「世尊！閻浮提四眾稽首敬禮<a class="t" id="t0134c09"></a>世尊足，問訊世尊：『少病少惱，起居輕利，安<a class="t" id="t0134c10"></a>樂住不？』四眾思慕，願見世尊。又白世尊：『我<a class="t" id="t0134c11"></a>等人間無有神力昇三十三天禮覲世尊，然<a class="t" id="t0134c12"></a>彼諸天有大德力悉能來下至閻浮提，唯<a class="t" id="t0134c13"></a>願世尊還閻浮提，愍四眾故。』」</p><p>佛告目犍連：<a class="t" id="t0134c14"></a>「汝可還彼，語閻浮提人：『<span class="gaiji">却<!--gaiji,卻,1[去*ㄗ],2&#x5374;,3--></span>後七日，世尊當<a class="t" id="t0134c15"></a>從三十三天還閻浮提僧迦舍城，於外門<a class="t" id="t0134c16"></a>外優曇<span class="gaiji">鉢<!--gaiji,缽,1[金*本],2&#x9262;,3--></span>樹下。』」</p><p>尊者大目揵連受世尊教，即<a class="t" id="t0134c17"></a>入三昧。譬如力<span class="corr" title="[&gt;士]">士</span>屈伸臂頃，從三十三天<a class="t" id="t0134c18"></a>沒，至閻浮提，告諸四眾：「諸人當知，世尊<span class="gaiji">却<!--gaiji,卻,1[去*ㄗ],2&#x5374;,3--></span><a class="t" id="t0134c19"></a>後七日，從三十三天還閻浮提僧迦舍城，於<a class="t" id="t0134c20"></a>外門外優曇<span class="gaiji">鉢<!--gaiji,缽,1[金*本],2&#x9262;,3--></span>樹下。」</p><p>如期七日，世尊從三<a class="t" id="t0134c21"></a>十三天下閻浮提僧迦舍城優曇<span class="gaiji">鉢<!--gaiji,缽,1[金*本],2&#x9262;,3--></span>樹下，天<a class="t" id="t0134c22"></a>龍鬼神，乃至梵天，悉從來下，即於此時，名<a class="t" id="t0134c23"></a>此會名天下處。<a class="t" id="t0134c24"></a></p></article></section></div></body></html>