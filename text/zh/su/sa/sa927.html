<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="927"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九二七）</h1></div><p>如是我聞：</p><p>一時，佛住迦毘羅衛國尼<a class="t" id="t0236b13"></a>拘律園中。</p><p>時，有釋種名摩訶男，來詣佛<a class="t" id="t0236b14"></a>所，稽首佛足，退坐一面，白佛言：「世尊！云何<a class="t" id="t0236b15"></a>名為優婆塞？」</p><p>佛告摩訶男：「在家清白修習淨<a class="t" id="t0236b16"></a>住，男相成就，作是說言：『我今盡壽歸佛、歸<a class="t" id="t0236b17"></a>法、歸比丘僧，為優婆塞，證知我！』是名優婆<a class="t" id="t0236b18"></a>塞。」</p><p>摩訶男白佛言：「世尊！云何名為優婆塞<a class="t" id="t0236b19"></a>信具足？」</p><p>佛告摩訶男：「優婆塞者，於如來所<a class="t" id="t0236b20"></a>正信為本，堅固難動，諸沙門、婆羅門、諸天、魔、<a class="t" id="t0236b21"></a>梵，及餘世間所不能壞。摩訶男！是名優婆<a class="t" id="t0236b22"></a>塞信具足。」</p><p>摩訶男白佛言：「世尊！云何名優<a class="t" id="t0236b23"></a>婆塞戒具足？」</p><p>佛告摩訶男：「優婆塞離殺生、<a class="t" id="t0236b24"></a>不與取、邪婬、妄語、飲酒，不樂作。摩訶男！是<a class="t" id="t0236b25"></a>名優婆塞戒具足。」</p><p>摩訶男白佛言：「世尊！云<a class="t" id="t0236b26"></a>何名優婆塞聞具足？」</p><p>佛告摩訶男：「優婆塞聞<a class="t" id="t0236b27"></a>具足者，聞則能持，聞則積集，若佛所說初、中、<a class="t" id="t0236b28"></a>後善，善義善味，純一滿淨，梵行清白，悉能受<a class="t" id="t0236b29"></a>持。摩訶男！是名優婆塞聞具足。」</p><p>摩訶男白<a class="t" id="t0236c01"></a>佛言：「世尊！云何名優婆塞捨具足？」</p><p>佛告摩<a class="t" id="t0236c02"></a>訶男：「優婆塞捨具足者，為慳垢所纏者，心<a class="t" id="t0236c03"></a>離慳垢，住於非家，修解脫施、勤施、常施，樂<a class="t" id="t0236c04"></a>捨財物，平等布施。摩訶男！是名優婆塞捨<a class="t" id="t0236c05"></a>具足。」</p><p>摩訶男白佛言：「世尊！云何名優婆塞<a class="t" id="t0236c06"></a>智慧具足？」</p><p>佛告摩訶男：「優婆塞智慧具足者，<a class="t" id="t0236c07"></a>謂此苦如實知，此苦集如實知，此苦滅如實<a class="t" id="t0236c08"></a>知，此苦滅道跡如實知。摩訶男！是名優婆<a class="t" id="t0236c09"></a>塞慧具足。」</p><p>爾時，釋氏摩訶男聞佛所說，歡<a class="t" id="t0236c10"></a>喜隨喜，從坐起，作禮而去。<a class="t" id="t0236c11"></a></p></article></section></div></body></html>