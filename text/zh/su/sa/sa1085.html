<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1085"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1085</span><span class="mirror-right">（一〇八五）</span></h1></div><p><a class="t-linehead" id="t-linehead0284c10"></a>如是我聞：</p><p>一時，佛住王舍城寒林中<a class="t" id="t0284c11"></a>丘塚間。</p><p><a class="t-linehead" id="t-linehead0284c11"></a>爾時，世尊告諸比丘：「一切行無常，一<a class="t" id="t0284c12"></a>切行不恒、不安，非穌息，變易之法，乃至當<a class="t" id="t0284c13"></a>止一切有為行，厭離、不樂、解脫。」</p><p><a class="t-linehead" id="t-linehead0284c13"></a>時，魔波旬作<a class="t" id="t0284c14"></a>是念：「今沙門瞿曇住王舍城寒林中，為諸<a class="t" id="t0284c15"></a>聲聞說如是法：『一切行無常、不恒，非穌息，<a class="t" id="t0284c16"></a>變易之法，乃至當止一切有為，厭離、不樂、解<a class="t" id="t0284c17"></a>脫。』我當往彼，為作嬈亂。」即化作年少，往<a class="t" id="t0284c18"></a>詣佛所，住於佛前，而說偈言：</p><a class="t" id="t0284c19"></a><blockquote class="gatha"><p>「壽命日夜流，　　無有窮盡時，<a class="t" id="t0284c20"></a><br>　壽命當來去，　　猶如車輪轉。」</p></blockquote><a class="t" id="t0284c21"></a><p><a class="t-linehead" id="t-linehead0284c21"></a>爾時，世尊作是念：「此是惡魔欲作嬈亂。」即<a class="t" id="t0284c22"></a>說偈言：</p><a class="t" id="t0284c23"></a><blockquote class="gatha"><p>「日夜常遷流，　　壽亦隨損減，<a class="t" id="t0284c24"></a><br>　人命漸消亡，　　猶如小河水。<a class="t" id="t0284c25"></a><br>　我知汝惡魔，　　便自消滅去。」</p></blockquote><a class="t" id="t0284c26"></a><p><a class="t-linehead" id="t-linehead0284c26"></a>時，魔波旬作是念：「沙門瞿曇已知我心。」慚愧<a class="t" id="t0284c27"></a>憂慼，即沒不現。</p><a class="t" id="t0284c28"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
