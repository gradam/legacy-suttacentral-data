<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1289">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1289</span><span class="mirror-right">（一二八九） 八天</span></h1>
</div>
<p><a class="t-linehead" id="t-linehead0355a19"></a>如是我聞：</p>
<p>一時，佛住王舍城金婆羅<a class="t" id="t0355a20"></a>山金婆羅鬼神住處石室中。</p>
<p><a class="t-linehead" id="t-linehead0355a20"></a>爾時，世尊金鎗<a class="t" id="t0355a21"></a>刺足，未經幾時，起身苦痛；能得捨心，正<a class="t" id="t0355a22"></a>智正念，堪忍自安，無退減想。</p>
<p><a class="t-linehead" id="t-linehead0355a22"></a>彼有山神天子<a class="t" id="t0355a23"></a>八人，作是念：「今日世尊住王舍城金婆羅山<a class="t" id="t0355a24"></a>金婆羅鬼神住處石室中，金鎗刺足，起身<a class="t" id="t0355a25"></a>苦痛而能捨心，正念正智，堪忍自安，無所退<a class="t" id="t0355a26"></a>減，我等當往面前讚嘆。」作是念已，往詣佛<a class="t" id="t0355a27"></a>所，稽首禮足，退住一面。</p>
<p><a class="t-linehead" id="t-linehead0355a27"></a>第一天神說偈嘆言：</p>
<a class="t" id="t0355a28"></a><blockquote class="gatha">
<p>「沙門瞿曇，　　人中師子，　　身遭苦痛，<a class="t" id="t0355a29"></a><br>　堪忍自安，　　正智正念，　　無所退減。」</p>
</blockquote>
<a class="t" id="t0355b01"></a><p><a class="t-linehead" id="t-linehead0355b01"></a>第二天子復讚嘆言：</p>
<a class="t" id="t0355b02"></a><blockquote class="gatha">
<p>「大士之大龍，　　大士之牛王，<a class="t" id="t0355b03"></a><br>　大士夫勇力，　　大士夫良馬，<a class="t" id="t0355b04"></a><br>　大士夫上首，　　大士夫之勝。」</p>
</blockquote>
<a class="t" id="t0355b05"></a><p><a class="t-linehead" id="t-linehead0355b05"></a>第三天子復讚嘆言：</p>
<a class="t" id="t0355b06"></a><blockquote class="gatha">
<p>「此沙門瞿曇，　　士夫分陀利，<a class="t" id="t0355b07"></a><br>　身生諸苦痛，　　而能行捨心，<a class="t" id="t0355b08"></a><br>　正智正念住，　　堪忍以自安，<a class="t" id="t0355b09"></a><br>　而無所退減。」</p>
</blockquote>
<a class="t" id="t0355b10"></a><p><a class="t-linehead" id="t-linehead0355b10"></a>第四天子復讚嘆言：<a class="t" id="t0355b11"></a>「若有於沙門瞿曇士夫分陀利所說違反嫌<a class="t" id="t0355b12"></a>責，當知斯等長夜當得不饒益苦，唯除不<a class="t" id="t0355b13"></a>知真實者。」</p>
<a class="t" id="t0355b14"></a><p><a class="t-linehead" id="t-linehead0355b14"></a>第五天子復說偈言：</p>
<a class="t" id="t0355b15"></a><blockquote class="gatha">
<p>「觀彼三昧定，　　善住於正受，<a class="t" id="t0355b16"></a><br>　解脫離諸塵，　　不踊亦不沒，<a class="t" id="t0355b17"></a><br>　其心安隱住，　　而得心解脫。」</p>
</blockquote>
<a class="t" id="t0355b18"></a><p><a class="t-linehead" id="t-linehead0355b18"></a>第六天子復說偈言：</p>
<a class="t" id="t0355b19"></a><blockquote class="gatha">
<p>「經歷五百歲，　　誦婆羅門典，<a class="t" id="t0355b20"></a><br>　精勤修苦行，　　不解脫離塵，<a class="t" id="t0355b21"></a><br>　是則卑下類，　　不得度彼岸。」</p>
</blockquote>
<a class="t" id="t0355b22"></a><p><a class="t-linehead" id="t-linehead0355b22"></a>第七天子復說偈言：</p>
<a class="t" id="t0355b23"></a><blockquote class="gatha">
<p>「為欲之所迫，　　持戒之所縛，<a class="t" id="t0355b24"></a><br>　勇捍行苦行，　　經歷於百年，<a class="t" id="t0355b25"></a><br>　其心不解脫，　　不離於塵垢，<a class="t" id="t0355b26"></a><br>　是則卑下類，　　不度於彼岸。」</p>
</blockquote>
<a class="t" id="t0355b27"></a><p><a class="t-linehead" id="t-linehead0355b27"></a>第八天子復說偈言：</p>
<a class="t" id="t0355b28"></a><blockquote class="gatha">
<p>「心居憍慢欲，　　不能自調伏，<a class="t" id="t0355b29"></a><br>　不得三昧定，　　牟尼之正受，<a class="t" id="t0355c01"></a><br>　獨一居山林，　　其心常放逸，<a class="t" id="t0355c02"></a><br>　於彼死魔軍，　　不得度彼岸。」</p>
</blockquote>
<a class="t" id="t0355c03"></a><p><a class="t-linehead" id="t-linehead0355c03"></a>時，彼山神天子八人各各讚嘆已，稽首佛足，<a class="t" id="t0355c04"></a>即沒不現。</p>
<a class="t" id="t0355c05"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>