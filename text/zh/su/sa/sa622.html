<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa622">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 622</span><span class="mirror-right">（六二<span class="corr" title="[三&gt;二]">二</span>）</span></h1>
</div>
<p><a class="t-linehead" id="t-linehead0174a02"></a>如是我聞：</p>
<p>一時，佛在跋祇人間遊行，<a class="t" id="t0174a03"></a>到鞞舍離國菴羅園中住。</p>
<p><a class="t-linehead" id="t-linehead0174a03"></a>爾時，菴羅女聞<a class="t" id="t0174a04"></a>世尊跋祇人間遊行至菴羅園中住，即自莊<a class="t" id="t0174a05"></a>嚴乘車，出鞞舍離城，詣世尊所，恭敬供養。<a class="t" id="t0174a06"></a>詣菴羅園門，下車步進，遙見世尊與諸大<a class="t" id="t0174a07"></a>眾圍遶說法。</p>
<p><a class="t-linehead" id="t-linehead0174a07"></a>世尊遙見菴羅女來，語諸比<a class="t" id="t0174a08"></a>丘：「汝等比丘勤攝心住，正念正智。今菴<a class="t" id="t0174a09"></a>羅女來，是故誡汝。云何為比丘勤攝心<a class="t" id="t0174a10"></a>住？若比丘已生惡不善法當斷，生欲、方<a class="t" id="t0174a11"></a>便，精進攝心。未生惡不善法不令起，未生<a class="t" id="t0174a12"></a>善法令生，已生善法令住不忘，修習增滿，<a class="t" id="t0174a13"></a>生欲、方便，精勤攝心，是名比丘勤攝心住。</p>
<a class="t" id="t0174a14"></a><p><a class="t-linehead" id="t-linehead0174a14"></a>「云何名比丘正智？若比丘去來威儀常隨<a class="t" id="t0174a15"></a>正智，迴顧視瞻，屈伸俯仰，執持衣鉢，行住<a class="t" id="t0174a16"></a>坐臥，眠覺語默，皆隨正智住，是正智。</p>
<p><a class="t-linehead" id="t-linehead0174a16"></a>「云何<a class="t" id="t0174a17"></a>正念？若比丘內身身觀念住，精勤方便，正智<a class="t" id="t0174a18"></a>正念，調伏世間貪憂。如是受、心、法法觀念住，<a class="t" id="t0174a19"></a>精勤方便，正智正念，調伏世間貪憂，是名<a class="t" id="t0174a20"></a>比丘正念。是故汝等勤攝其心，正智正念，今<a class="t" id="t0174a21"></a>菴羅女來，是故誡汝。」</p>
<p><a class="t-linehead" id="t-linehead0174a21"></a>時，菴羅女詣世尊所，<a class="t" id="t0174a22"></a>稽首禮足，却住一面。</p>
<p><a class="t-linehead" id="t-linehead0174a22"></a>爾時，世尊為菴羅女種<a class="t" id="t0174a23"></a>種說法，示、教、照、喜；示、教、照、喜已，默然而住。</p>
<p><a class="t-linehead" id="t-linehead0174a23"></a>爾<a class="t" id="t0174a24"></a>時，菴羅女整衣服，為佛作禮，合掌白佛：「唯<a class="t" id="t0174a25"></a>願世尊與諸大眾明日受我請中食。」</p>
<p><a class="t-linehead" id="t-linehead0174a25"></a>爾時，世<a class="t" id="t0174a26"></a>尊默然受請。菴羅女知世尊默然受請已，<a class="t" id="t0174a27"></a>稽首禮足，還歸自家，設種種食，布置床<a class="t" id="t0174a28"></a>座，晨朝遣使白佛：「時到。」</p>
<p><a class="t-linehead" id="t-linehead0174a28"></a>爾時，世尊與諸大<a class="t" id="t0174a29"></a>眾詣菴羅女舍，就座而坐。</p>
<p><a class="t-linehead" id="t-linehead0174a29"></a>時，菴羅女手自<a class="t" id="t0174b01"></a>供養種種飲食。食訖，澡漱、洗鉢竟。時，菴羅女<a class="t" id="t0174b02"></a>持一小床坐於佛前，聽佛說法。</p>
<p><a class="t-linehead" id="t-linehead0174b02"></a>爾時，世尊<a class="t" id="t0174b03"></a>為菴羅女說隨喜偈：</p>
<a class="t" id="t0174b04"></a><blockquote class="gatha">
<p>「施者人愛念，　　多眾所隨從，<a class="t" id="t0174b05"></a><br>　名稱日增高，　　遠近皆悉聞，<a class="t" id="t0174b06"></a><br>　處眾常和雅，　　離慳無所畏。<a class="t" id="t0174b07"></a><br>　是故智慧施，　　斷慳永無餘。<a class="t" id="t0174b08"></a><br>　上生忉利天，　　長夜受快樂，<a class="t" id="t0174b09"></a><br>　盡壽常修德，　　娛樂難陀園，<a class="t" id="t0174b10"></a><br>　百種諸天樂，　　五欲悅其心。<a class="t" id="t0174b11"></a><br>　彼於此人間，　　聞佛所說法，<a class="t" id="t0174b12"></a><br>　為善逝弟子，　　樂彼受化生。」</p>
</blockquote>
<a class="t" id="t0174b13"></a><p><a class="t-linehead" id="t-linehead0174b13"></a>爾時，世尊為菴羅女種種說法，示、教、照、喜；<a class="t" id="t0174b14"></a>示、教、照、喜已，從座起而去。</p>
<a class="t" id="t0174b15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>