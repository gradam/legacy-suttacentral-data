<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa91"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 91</span><span class="mirror-right">（九一）</span></h1></div><p><a class="t-linehead" id="t-linehead0023a22"></a>如是我聞：</p><p>一時，佛住舍衛國祇樹給孤<a class="t" id="t0023a23"></a>獨園。</p><p><a class="t-linehead" id="t-linehead0023a23"></a>時，有年少婆羅門名欝闍迦，來詣佛<a class="t" id="t0023a24"></a>所，稽首佛足，退坐一面，白佛言：「世尊！俗人<a class="t" id="t0023a25"></a>在家當行幾法，得現法安及現法樂？」</p><p><a class="t-linehead" id="t-linehead0023a25"></a>佛告<a class="t" id="t0023a26"></a>婆羅門：「有四法，俗人在家得現法安、現法<a class="t" id="t0023a27"></a>樂。何等為四？謂方便具足、守護具足、善知<a class="t" id="t0023a28"></a>識具足、正命具足。</p><p><a class="t-linehead" id="t-linehead0023a28"></a>「何等為方便具足？謂善男<a class="t" id="t0023a29"></a>子種種工巧業處以自營生，謂種田、商賈，<a class="t" id="t0023b01"></a>或以王事，或以書<span class="gaiji">疏<!--gaiji,疏,1[跳-兆＋（梳-木）],2&#x47FD;,3--></span>算畫。於彼彼工巧業<a class="t" id="t0023b02"></a>處精勤修行，是名方便具足。</p><p><a class="t-linehead" id="t-linehead0023b02"></a>「何等為守護<a class="t" id="t0023b03"></a>具足？謂善男子所有錢穀，方便所得，自手執<a class="t" id="t0023b04"></a>作，如法而得，能極守護，不令王、賊、水、火劫<a class="t" id="t0023b05"></a>奪漂沒令失，不善守護者亡失，不愛念者<a class="t" id="t0023b06"></a>輒取，及諸災患所壞，是名善男子善守護。</p><a class="t" id="t0023b07"></a><p><a class="t-linehead" id="t-linehead0023b07"></a>「何等為善知識具足？若有善男子不落度、<a class="t" id="t0023b08"></a>不放逸、不虛妄、不凶險，如是知識能善<a class="t" id="t0023b09"></a>安慰，未生憂苦能令不生，已生憂苦能令<a class="t" id="t0023b10"></a>開覺，未生喜樂能令速生，已生喜樂護令不<a class="t" id="t0023b11"></a>失，是名善男子善知識具足。</p><p><a class="t-linehead" id="t-linehead0023b11"></a>「云何為正命<a class="t" id="t0023b12"></a>具足？謂善男子所有錢財出內稱量，周圓掌<a class="t" id="t0023b13"></a>護，不令多入少出也、多出少入也。如執<a class="t" id="t0023b14"></a>秤者，少則增之，多則減之，知平而捨。如是，<a class="t" id="t0023b15"></a>善男子稱量財物，等入等出，莫令入多出<a class="t" id="t0023b16"></a>少、出多入少，若善男子無有錢財而廣散<a class="t" id="t0023b17"></a>用，以此生活，人皆名為優曇鉢果，無有種<a class="t" id="t0023b18"></a>子，愚癡貪欲，不顧其後。或有善男子財<a class="t" id="t0023b19"></a>物豐多，不能食用，傍人皆言是愚癡人如<a class="t" id="t0023b20"></a>餓死狗。是故，善男子所有錢財能自稱量，<a class="t" id="t0023b21"></a>等入等出，是名正命具足。如是，婆羅門！四<a class="t" id="t0023b22"></a>法成就，現法安、現法樂。」</p><p><a class="t-linehead" id="t-linehead0023b22"></a>婆羅門白佛言：「世<a class="t" id="t0023b23"></a>尊！在家之人有幾法，能令後世安、後世<a class="t" id="t0023b24"></a>樂？」</p><p><a class="t-linehead" id="t-linehead0023b24"></a>佛告婆羅門：「在家之人有四法，能令後<a class="t" id="t0023b25"></a>世安、後世樂。何等為四？謂信具足、戒具足、<a class="t" id="t0023b26"></a>施具足、慧具足。</p><p><a class="t-linehead" id="t-linehead0023b26"></a>「何等為信具足？謂善男子<a class="t" id="t0023b27"></a>於如來所，得信敬心，建立信本，非諸天、魔、<a class="t" id="t0023b28"></a>梵及餘世人同法所壞，是名善男子信具足。</p><a class="t" id="t0023b29"></a><p><a class="t-linehead" id="t-linehead0023b29"></a>「何等戒具足？謂善男子不殺生、不偷盜、不邪<a class="t" id="t0023c01"></a>婬、不妄語、不飲酒，是名戒具足。</p><p><a class="t-linehead" id="t-linehead0023c01"></a>「云何施具<a class="t" id="t0023c02"></a>足？謂善男子離慳垢心，在於居家，行解<a class="t" id="t0023c03"></a>脫施，常自手與，樂修行捨，等心行施，是名<a class="t" id="t0023c04"></a>善男子施具足。</p><p><a class="t-linehead" id="t-linehead0023c04"></a>「云何為慧具足？謂善男子苦<a class="t" id="t0023c05"></a>聖諦如實知，習、滅、道聖諦如實知，是名善<a class="t" id="t0023c06"></a>男子慧具足。若善男子在家行此四法者，<a class="t" id="t0023c07"></a>能得後世安、後世樂。」</p><p><a class="t-linehead" id="t-linehead0023c07"></a>爾時，世尊復說偈言：</p><a class="t" id="t0023c08"></a><blockquote class="gatha"><p>「方便建諸業，　　積集能守護，<a class="t" id="t0023c09"></a><br>　知識善男子，　　正命以自活。<a class="t" id="t0023c10"></a><br>　淨信戒具足，　　惠施離慳垢，<a class="t" id="t0023c11"></a><br>　淨除於速道，　　得後世安樂。<a class="t" id="t0023c12"></a><br>　若處於居家，　　成就於八法，<a class="t" id="t0023c13"></a><br>　審諦尊所說，　　等正覺所知。<a class="t" id="t0023c14"></a><br>　現法得安隱，　　現法喜樂住，<a class="t" id="t0023c15"></a><br>　後世喜樂住。」</p></blockquote><a class="t" id="t0023c16"></a><p><a class="t-linehead" id="t-linehead0023c16"></a>佛說此經已，欝闍迦聞佛所說，歡喜隨喜，<a class="t" id="t0023c17"></a>作禮而去。</p><a class="t" id="t0023c18"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
