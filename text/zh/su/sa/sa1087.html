<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1087"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一○八七）</h1></div><p>如是我聞：</p><p>一時，佛住王舍城迦蘭陀<a class="t" id="t0285a17"></a>竹園。</p><p>爾時，世尊夜起經行，至後夜時，洗足入<a class="t" id="t0285a18"></a>室，右<span class="gaiji">脇<!--gaiji,脅,1[月*劦],2&#x8107;,3--></span>臥息，繫念明相，正念正智，作起覺<a class="t" id="t0285a19"></a>想。</p><p>時，魔波旬作是念：「今沙門瞿曇住王舍城<a class="t" id="t0285a20"></a>迦蘭陀竹園，乃至作起覺想。我今當往，為<a class="t" id="t0285a21"></a>作留難。」即化作年少，往住佛前，而說偈言：<a class="t" id="t0285a22"></a></p><blockquote class="gatha"><p>「何眠何故眠？　　已滅何復眠？<a class="t" id="t0285a23"></a><br>空舍何以眠，　　得出復何眠？」<a class="t" id="t0285a24"></a></p></blockquote><p>爾時，世尊作是念：「惡魔波旬欲作嬈亂。」即<a class="t" id="t0285a25"></a>說偈言：<a class="t" id="t0285a26"></a></p><blockquote class="gatha"><p>「愛網故染著，　　無愛誰持去，<a class="t" id="t0285a27"></a><br>一切有餘盡，　　唯佛得安眠，<a class="t" id="t0285a28"></a><br>汝惡魔波旬，　　於此何所說。」<a class="t" id="t0285a29"></a></p></blockquote><p>時，魔波旬作是念：「沙門瞿曇已知我心。」慚愧<a class="t" id="t0285b01"></a>憂慼，即沒不現。<a class="t" id="t0285b02"></a></p></article></section></div></body></html>