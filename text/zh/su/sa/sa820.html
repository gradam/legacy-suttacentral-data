<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="820"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（八二○）</h1></div><p>如是我聞：</p><p>一時，佛住舍衛國祇樹給<a class="t" id="t0210b20"></a>孤獨園。</p><p>爾時，世尊告諸比丘……如上說。差別<a class="t" id="t0210b21"></a>者：「何等為增上戒學？謂比丘重於戒，戒增<a class="t" id="t0210b22"></a>上，不重於定，定不增上，不重於慧，慧不<a class="t" id="t0210b23"></a>增上；於彼彼分細微戒，犯則隨悔。所以者<a class="t" id="t0210b24"></a>何？我不說彼不堪能，若彼戒隨順梵行、饒<a class="t" id="t0210b25"></a>益梵行、久住梵行，如是比丘戒堅固、戒<a class="t" id="t0210b26"></a>師常住、戒常隨順生，受持而學。如是知、如<a class="t" id="t0210b27"></a>是見，斷三結，謂身見、戒取、疑。斷此三結，得<a class="t" id="t0210b28"></a>須陀洹，不墮惡趣法，決定正趣三菩提，<a class="t" id="t0210b29"></a>七有天人往生，究竟苦邊，是名學增上戒。<a class="t" id="t0210c01"></a></p><p>「何等為增上意學？是比丘重於戒，戒增上，<a class="t" id="t0210c02"></a>重於定，定增上，不重於慧，慧不增上；於<a class="t" id="t0210c03"></a>彼彼分細微戒，乃至受持學戒。如是知、如<a class="t" id="t0210c04"></a>是見，斷於五下分結，謂身見、戒取、疑、貪欲、<a class="t" id="t0210c05"></a>瞋恚。斷此五下分結，受生般涅槃，阿那含，<a class="t" id="t0210c06"></a>不還此世，是名增上意學。</p><p>「何等為增上慧<a class="t" id="t0210c07"></a>學？是比丘重於戒，戒增上，重於定，定增上，<a class="t" id="t0210c08"></a>重於慧，慧增上。彼如是知、如是見，欲有漏<a class="t" id="t0210c09"></a>心解脫、有有漏心解脫、無明有漏心解脫，解<a class="t" id="t0210c10"></a>脫知見：『我生已盡，梵行已立，所作已作，自知<a class="t" id="t0210c11"></a>不受後有。』是名增上慧學。」</p><p>佛說此經已，<a class="t" id="t0210c12"></a>諸比丘聞佛所說，歡喜奉行。<a class="t" id="t0210c13"></a></p></article></section></div></body></html>