<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="581"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五八一）</h1></div><p>如是我聞：</p><p>一時，佛在舍衛國祇樹給<a class="t" id="t0154b20"></a>孤獨園。</p><p>時，有天子容色絕妙，於後夜時來<a class="t" id="t0154b21"></a>詣佛所，稽首佛足，身諸光明遍照祇樹給<a class="t" id="t0154b22"></a>孤獨園。</p><p>時，彼天子說偈問佛：<a class="t" id="t0154b23"></a></p><blockquote class="gatha"><p>「若羅漢比丘，　　自所作已作，<a class="t" id="t0154b24"></a><br>一切諸漏盡，　　持此後邊身，<a class="t" id="t0154b25"></a><br>記說言有我，　　及說我所不？」<a class="t" id="t0154b26"></a></p></blockquote><p>爾時，世尊即說偈答：<a class="t" id="t0154b27"></a></p><blockquote class="gatha"><p>「若羅漢比丘，　　自所作已作，<a class="t" id="t0154b28"></a><br>一切諸漏盡，　　持此後邊身，<a class="t" id="t0154b29"></a><br>正復說有我，　　我所亦無咎。」<a class="t" id="t0154c01"></a></p></blockquote><p>時，彼天子復說偈言：<a class="t" id="t0154c02"></a></p><blockquote class="gatha"><p>「若羅漢比丘，　　自所作已作，<a class="t" id="t0154c03"></a><br>一切漏已盡，　　持此最後身，<a class="t" id="t0154c04"></a><br>心依於我慢，　　而說言有我，<a class="t" id="t0154c05"></a><br>及說於我所，　　有如是說不。」<a class="t" id="t0154c06"></a></p></blockquote><p>爾時，世尊說偈答言：<a class="t" id="t0154c07"></a></p><blockquote class="gatha"><p>「已離於我慢，　　無復我慢心，<a class="t" id="t0154c08"></a><br>超越我我所，　　我說為漏盡。<a class="t" id="t0154c09"></a><br>於彼我我所，　　心已永不著，<a class="t" id="t0154c10"></a><br>善解世名字，　　平等假名說。」<a class="t" id="t0154c11"></a></p></blockquote><p>時，彼天子復說偈言：<a class="t" id="t0154c12"></a></p><blockquote class="gatha"><p>「久見婆羅門，　　逮得般涅槃，<a class="t" id="t0154c13"></a><br>一切怖已過，　　永超世恩愛。」<a class="t" id="t0154c14"></a></p></blockquote><p>時，彼天子聞佛所說，歡喜隨喜，稽首佛足，<a class="t" id="t0154c15"></a>即沒不現。<a class="t" id="t0154c16"></a></p></article></section></div></body></html>
