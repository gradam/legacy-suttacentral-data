<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="413"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（四一三）</h1></div><p>如是我聞：</p><p>一時，佛住王舍城迦蘭陀竹<a class="t" id="t0110a04"></a>園。時，有眾多比丘集於食堂，作如是論：「波<a class="t" id="t0110a05"></a>斯匿王、頻婆娑羅王，何者大力？何者大富？」</p><p>爾<a class="t" id="t0110a06"></a>時，世尊於禪定中，以天耳聞諸比丘論說<a class="t" id="t0110a07"></a>之聲，即從座起，往詣食堂，敷坐具於眾前<a class="t" id="t0110a08"></a>坐，問諸比丘：「汝等何所論說？」</p><p>時，諸比丘即<a class="t" id="t0110a09"></a>以上事具白世尊。</p><p>佛告比丘：「汝等用說諸<a class="t" id="t0110a10"></a>王大力、大富為？汝等比丘莫作是論。所以<a class="t" id="t0110a11"></a>者何？此非義饒益，非法饒益，非梵行饒<a class="t" id="t0110a12"></a>益，非智、非正覺，不向涅槃。汝等當說：『此<a class="t" id="t0110a13"></a>苦聖諦、苦集聖諦、苦滅聖諦、苦滅道跡聖諦。』<a class="t" id="t0110a14"></a>所以者何？此四聖諦是義饒益、法饒益、梵<a class="t" id="t0110a15"></a>行饒益、正智、正覺、正向涅槃。是故，比丘！於<a class="t" id="t0110a16"></a>四聖諦未無間等者，當勤方便，起增上欲，<a class="t" id="t0110a17"></a>學無間等。」</p><p>佛說此經已，諸比丘聞佛所說，<a class="t" id="t0110a18"></a>歡喜奉行。<a class="t" id="t0110a19"></a></p></article></section></div></body></html>
