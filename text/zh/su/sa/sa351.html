<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="351"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（三五一）</h1></div><p>如是我聞：</p><p>一時，尊者那羅、尊者茂<a class="t" id="t0098c02"></a>師羅、尊者殊勝、尊者阿難住舍衛國象耳<a class="t" id="t0098c03"></a>池側。</p><p>爾時，尊者那羅語尊者茂師羅言：「有<a class="t" id="t0098c04"></a>異信、異欲、異聞、異行覺想、異見審諦忍，有如<a class="t" id="t0098c05"></a>是正自覺知見生，所謂生故有老死，不離<a class="t" id="t0098c06"></a>生有老死耶？」尊者茂師羅言：「有異信、異欲、<a class="t" id="t0098c07"></a>異聞、異行覺想、異見審諦忍，有如是正自覺<a class="t" id="t0098c08"></a>知見生，所謂有生故有老死，不異生有老<a class="t" id="t0098c09"></a>死。如是說有。」</p><p>「尊者茂師羅！有異信，乃至異<a class="t" id="t0098c10"></a>忍，得自覺知見生，所謂有滅、寂滅、涅槃耶？」</p><p>尊<a class="t" id="t0098c11"></a>者茂師羅答言：「有異信，乃至異忍，得自覺知<a class="t" id="t0098c12"></a>見生，所謂有滅、寂滅、涅槃。」</p><p>復問：「尊者茂師羅！<a class="t" id="t0098c13"></a>有滅則寂滅、涅槃，說者汝今便是阿羅漢，諸<a class="t" id="t0098c14"></a>漏盡耶？」</p><p>尊者茂師羅默然不答，第二、第<a class="t" id="t0098c15"></a>三問亦默然不答。</p><p>爾時，尊者殊勝語尊者<a class="t" id="t0098c16"></a>茂師羅：「汝今且止，我當為汝答尊者那羅。」<a class="t" id="t0098c17"></a></p><p>尊者茂師羅言：「我今且止，汝為我答。」</p><p>爾時，尊<a class="t" id="t0098c18"></a>者殊勝語尊者那羅：「有異信，乃至異忍，得<a class="t" id="t0098c19"></a>自覺知見生，所謂有滅則寂滅、涅槃。」</p><p>時，尊者<a class="t" id="t0098c20"></a>那羅問尊者殊勝言：「有異信，乃至異忍，得<a class="t" id="t0098c21"></a>自覺知見生，所謂有滅則寂滅、涅槃者，汝今<a class="t" id="t0098c22"></a>便是漏盡阿羅漢耶？」</p><p>尊者殊勝言：「我說有滅<a class="t" id="t0098c23"></a>則寂滅、涅槃，而非漏盡阿羅漢也。」</p><p>尊者那<a class="t" id="t0098c24"></a>羅言：「所說不同，前後相違，如尊者所說，有<a class="t" id="t0098c25"></a>滅則寂滅、涅槃，而復言非漏盡阿羅漢耶？」</p><p>尊<a class="t" id="t0098c26"></a>者殊勝語尊者那羅言：「今當說譬，夫智者<a class="t" id="t0098c27"></a>以譬得解，如曠野路邊有井，無繩無罐，<a class="t" id="t0098c28"></a>得取其水。時，有行人，熱渴所逼，繞井求<a class="t" id="t0098c29"></a>覓，無繩無罐，諦觀井水，如實知見，而不觸<a class="t" id="t0099a01"></a>身。如是，我說有滅則寂滅、涅槃，而自不得<a class="t" id="t0099a02"></a>漏盡阿羅漢。」</p><p>爾時，尊者阿難語尊者那羅言：<a class="t" id="t0099a03"></a>「彼尊者殊勝所說，汝復云何？」</p><p>尊者那羅語尊<a class="t" id="t0099a04"></a>者阿難言：「尊者殊勝善說真實，知復何言。」</p><p>時，<a class="t" id="t0099a05"></a>彼正士各各說已，從座起去。<a class="t" id="t0099a06"></a></p></article></section></div></body></html>
