<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="283"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（二八三）</h1></div><p class="suttainfo"><span class="t-juanname">雜阿含經卷第十二</span><a class="t" id="t0079a23"></a><a class="t" id="t0079a24"></a><br><span class="t-byline">宋天竺三藏求那跋陀羅譯</span><a class="t" id="t0079a25"></a><a class="t" id="t0079a25_2"></a></p><p>如是我聞：</p><p>一時，佛住舍衛國祇樹給<a class="t" id="t0079a26"></a>孤獨園。</p><p>爾時，世尊告諸比丘：「若於結所繫<a class="t" id="t0079a27"></a>法隨生味著、顧念、心縛，則愛生；愛緣取，取<a class="t" id="t0079a28"></a>緣有，有緣生，生緣老、病、死、憂、悲、惱、苦。如是如<a class="t" id="t0079a29"></a>是純大苦聚集，如人種樹，初小軟弱，愛<a class="t" id="t0079b01"></a>護令安，壅以糞土，隨時溉灌，冷暖調適，以<a class="t" id="t0079b02"></a>是因緣，然後彼樹得增長大。如是，比丘！<a class="t" id="t0079b03"></a>結所繫法味著將養，則生恩愛，愛緣取，<a class="t" id="t0079b04"></a>取緣有，有緣生，生緣老、病、死、憂、悲、惱、苦。如是<a class="t" id="t0079b05"></a>如是純大苦聚集。</p><p>「若於結所繫法隨順無<a class="t" id="t0079b06"></a>常觀，住生滅觀、無欲觀、滅觀、捨觀，不生<a class="t" id="t0079b07"></a>顧念，心不縛著，則愛滅；愛滅則取滅，取滅<a class="t" id="t0079b08"></a>則有滅，有滅則生滅，生滅則老、病、死、憂、悲、惱、<a class="t" id="t0079b09"></a>苦滅，如是如是純大苦聚滅。猶如種樹，<a class="t" id="t0079b10"></a>初小軟弱，不愛護，不令安隱，不壅糞<a class="t" id="t0079b11"></a>土，不隨時溉灌，冷暖不適，不得增長；若復<a class="t" id="t0079b12"></a>斷根、截枝，段段斬截，分分解析，風飄日炙，<a class="t" id="t0079b13"></a>以火焚燒，燒以成糞，或颺以疾風，或投<a class="t" id="t0079b14"></a>之流水。比丘！於意云何？非為彼樹斷截<a class="t" id="t0079b15"></a>其根，乃至焚燒，令其磨滅，於未來世成不<a class="t" id="t0079b16"></a>生法耶？」</p><p>答言：「如是，世尊！」</p><p>「如是，比丘！於<a class="t" id="t0079b17"></a>結所繫法隨順無常觀，住生滅觀，無欲觀、<a class="t" id="t0079b18"></a>滅觀、捨觀，不生顧念，心不縛著，則愛滅，<a class="t" id="t0079b19"></a>愛滅則取滅，取滅則有滅，有滅則生滅，生滅<a class="t" id="t0079b20"></a>則老、病、死、憂、悲、惱、苦滅，如是如是純大苦<a class="t" id="t0079b21"></a>聚滅。」</p><p>佛說此經已，諸比丘聞佛所說，歡喜<a class="t" id="t0079b22"></a>奉行。<a class="t" id="t0079b23"></a></p></article></section></div></body></html>