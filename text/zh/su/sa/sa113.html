<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="113"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一三）</h1></div><p>如是我聞：</p><p>一時，佛住在摩拘羅山，<a class="t" id="t0038a05"></a>侍者比丘名曰羅陀。</p><p>時，有眾多外道出家<a class="t" id="t0038a06"></a>詣尊者羅陀所，共相問訊已，退坐一面，問<a class="t" id="t0038a07"></a>尊者羅陀言：「汝何故於沙門瞿曇所出家<a class="t" id="t0038a08"></a>修梵行？」</p><p>尊者羅陀答言：「我為斷苦故，於<a class="t" id="t0038a09"></a>世尊所出家修梵行。」</p><p>復問：「汝為斷何等<a class="t" id="t0038a10"></a>苦故，於沙門瞿曇所出家修梵行？」</p><p>羅陀答<a class="t" id="t0038a11"></a>言：「為斷色苦故，於世尊所出家修梵行，<a class="t" id="t0038a12"></a>斷受、想、行、識苦故，於世尊所出家修梵行。」<a class="t" id="t0038a13"></a></p><p>時，諸外道出家聞尊者羅陀所說，心不喜，<a class="t" id="t0038a14"></a>從坐起，呵罵而去。</p><p>爾時，尊者羅陀知諸<a class="t" id="t0038a15"></a>外道出家去已，作是念：「我向如是說，將不<a class="t" id="t0038a16"></a>毀謗世尊耶？如說說耶？如法說、法次法說<a class="t" id="t0038a17"></a>耶？將不為他難問詰責墮負處耶？」</p><p>爾時，尊<a class="t" id="t0038a18"></a>者羅陀晡時從禪覺，往詣佛所，稽首佛足，<a class="t" id="t0038a19"></a><span class="gaiji">却<!--gaiji,卻,1[去*ㄗ],2&#x5374;,3--></span>住一面，以其上事具白佛言：「世尊！<a class="t" id="t0038a20"></a>我向所說，得無過耶？將不毀謗世尊耶？<a class="t" id="t0038a21"></a>不為他人難問詰責墮負處耶？如說說耶？<a class="t" id="t0038a22"></a>如法說、法次法說耶？」</p><p>佛告羅陀：「汝成實說，<a class="t" id="t0038a23"></a>不毀如來，如說說、如法說、法次法說。所以<a class="t" id="t0038a24"></a>者何？羅陀！色苦，為斷彼苦故，出家修<a class="t" id="t0038a25"></a>梵行；受、想、行、識苦，為斷彼苦故，出家修<a class="t" id="t0038a26"></a>梵行。」</p><p>佛說此經已，羅陀比丘聞佛所說，歡<a class="t" id="t0038a27"></a>喜奉行。<a class="t" id="t0038a28"></a></p></article></section></div></body></html>
