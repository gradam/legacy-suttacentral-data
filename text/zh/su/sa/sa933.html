<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="933"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九三三）</h1></div><p>如是我聞：</p><p>一時，佛住迦毘羅衛國尼<a class="t" id="t0238c10"></a>拘律園中。時，有眾多比丘集於食堂為世<a class="t" id="t0238c11"></a>尊縫衣。</p><p>時，釋氏摩訶男聞諸比丘集於食<a class="t" id="t0238c12"></a>堂為世尊縫衣，世尊不久安居訖，作衣竟，<a class="t" id="t0238c13"></a>持衣<span class="gaiji">鉢<!--gaiji,缽,1[金*本],2&#x9262;,3--></span>，人間遊行。聞已，詣佛所，稽首禮足，<a class="t" id="t0238c14"></a>退坐一面，白佛言：「世尊！我今四體不攝，迷<a class="t" id="t0238c15"></a>於四方，先所聞法，今悉忘失，以聞眾多比<a class="t" id="t0238c16"></a>丘集於食堂為世尊縫衣，乃至人間遊行，<a class="t" id="t0238c17"></a>我作是念：『何時當復得見世尊及諸知識<a class="t" id="t0238c18"></a>比丘？』」</p><p>佛告摩訶男：「汝見如來、不見如來，<a class="t" id="t0238c19"></a>見諸比丘、不見諸比丘，且汝常當勤修六<a class="t" id="t0238c20"></a>法。何等為六？正信為本，戒、施、聞、空、慧以<a class="t" id="t0238c21"></a>為根本，非不智慧，是故。摩訶男！依此六<a class="t" id="t0238c22"></a>法已，於上增修六隨念，念如來事，乃至念<a class="t" id="t0238c23"></a>天。如是十二種念成就，彼聖弟子諸惡退<a class="t" id="t0238c24"></a>減不增長，消滅不起，離塵垢，不增塵垢，<a class="t" id="t0238c25"></a>捨離不取；不取故不著，以不取著故，緣自<a class="t" id="t0238c26"></a>涅槃：『我生已盡，梵行已立，所作已作，自知<a class="t" id="t0238c27"></a>不受後有。』」</p><p>佛說此經已，釋氏摩訶男聞佛<a class="t" id="t0238c28"></a>所說，歡喜隨喜，從坐起，作禮而去。<a class="t" id="t0238c29"></a></p></article></section></div></body></html>