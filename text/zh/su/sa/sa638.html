<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa638">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 638</span><span class="mirror-right">（六三八）</span></h1>
</div>
<p><a class="t-linehead" id="t-linehead0176b28"></a>如是我聞：</p>
<p>一時，佛在王舍城迦蘭陀<a class="t" id="t0176b29"></a>竹園。爾時，尊者舍利弗住摩竭提那羅聚<a class="t" id="t0176c01"></a>落，疾病涅槃，純陀沙彌瞻視供養。</p>
<p><a class="t-linehead" id="t-linehead0176c01"></a>爾時，尊<a class="t" id="t0176c02"></a>者舍利弗因病涅槃。</p>
<p><a class="t-linehead" id="t-linehead0176c02"></a>時，純陀沙彌供養尊<a class="t" id="t0176c03"></a>者舍利弗已，取餘舍利，擔持衣鉢，到王舍<a class="t" id="t0176c04"></a>城，舉衣鉢，洗足已，詣尊者阿難所。禮尊<a class="t" id="t0176c05"></a>者阿難足已，却住一面，白尊者阿難：「尊者<a class="t" id="t0176c06"></a>當知，我和上尊者舍利弗已涅槃，我持<a class="t" id="t0176c07"></a>舍利及衣鉢來。」</p>
<p><a class="t-linehead" id="t-linehead0176c07"></a>於是尊者阿難聞純陀沙<a class="t" id="t0176c08"></a>彌語已，往詣佛所，白佛言：「世尊！我今舉<a class="t" id="t0176c09"></a>體離解，四方易韻，持辯閉塞，純陀沙彌來<a class="t" id="t0176c10"></a>語我言：『和上舍利弗已涅槃，持餘舍利及<a class="t" id="t0176c11"></a>衣鉢來。』」</p>
<p><a class="t-linehead" id="t-linehead0176c11"></a>佛言：「云何？阿難！彼舍利弗持所受<a class="t" id="t0176c12"></a>戒身涅槃耶？定身、慧身、解脫身、解脫知<a class="t" id="t0176c13"></a>見身涅槃耶？」</p>
<p><a class="t-linehead" id="t-linehead0176c13"></a>阿難白佛言：「不也，世尊！」</p>
<p>佛告<a class="t" id="t0176c14"></a>阿難：「若法我自知，成等正覺所說，謂四念處、<a class="t" id="t0176c15"></a>四正斷、四如意足、五根、五力、七覺支、八道支<a class="t" id="t0176c16"></a>涅槃耶？」</p>
<p><a class="t-linehead" id="t-linehead0176c16"></a>阿難白佛：「不也，世尊！雖不持所受<a class="t" id="t0176c17"></a>戒身乃至道品法而涅槃，然尊者舍利弗持<a class="t" id="t0176c18"></a>戒多聞，少欲知足，常行遠離，精勤方便，攝<a class="t" id="t0176c19"></a>念安住，一心正受捷疾智慧、深利智慧、超出<a class="t" id="t0176c20"></a>智慧、分別智慧、大智慧、廣智慧、甚深智慧、<a class="t" id="t0176c21"></a>無等智慧，智寶成就，能<span class="corr" title="[視&gt;示]">示</span>、能教、能照、能喜，善<a class="t" id="t0176c22"></a>能讚歎，為眾說法。是故，世尊！我為法故，為<a class="t" id="t0176c23"></a>受法者故，愁憂苦惱。」</p>
<p><a class="t-linehead" id="t-linehead0176c23"></a>佛告阿難：「汝莫愁憂<a class="t" id="t0176c24"></a>苦惱。所以者何？若坐、若起、若作，有為敗壞<a class="t" id="t0176c25"></a>之法，何得不壞，欲令不壞者，無有是處，<a class="t" id="t0176c26"></a>我先已說，一切所愛念種種諸物、適意之<a class="t" id="t0176c27"></a>事，一切皆是乖離之法，不可常保。譬如大<a class="t" id="t0176c28"></a>樹，根、莖、枝、葉、華、果茂盛，大枝先折，如大寶山，<a class="t" id="t0176c29"></a>大巖先崩。如是，如來大眾眷屬，其大聲聞<a class="t" id="t0177a01"></a>先般涅槃，若彼方有舍利弗住者，於彼方<a class="t" id="t0177a02"></a>我則無事，然其彼方，我則不空，以有舍利<a class="t" id="t0177a03"></a>弗故，我先已說故。汝今，阿難！如我先說，所<a class="t" id="t0177a04"></a>可愛念種種適意之事，皆是別離之法，是<a class="t" id="t0177a05"></a>故汝今莫大愁毒。阿難！當知，如來不久亦<a class="t" id="t0177a06"></a>當過去。是故，阿難！當作自洲而自依，當<a class="t" id="t0177a07"></a>作法洲而法依，當作不異洲不異依。」</p>
<p><a class="t-linehead" id="t-linehead0177a07"></a>阿<a class="t" id="t0177a08"></a>難白佛：「世尊！云何自洲以自依？云何法洲以<a class="t" id="t0177a09"></a>法依？云何不異洲不異依？」</p>
<p><a class="t-linehead" id="t-linehead0177a09"></a>佛告阿難：「若比<a class="t" id="t0177a10"></a>丘身身觀念處，精勤方便，正智正念，調伏世<a class="t" id="t0177a11"></a>間貪憂。如是外身、內外身，受、心、法法觀念處，<a class="t" id="t0177a12"></a>亦如是說。阿難！是名自洲以自依、法洲以<a class="t" id="t0177a13"></a>法依、不異洲不異洲依。」</p>
<p><a class="t-linehead" id="t-linehead0177a13"></a>佛說此經已，諸<a class="t" id="t0177a14"></a>比丘聞佛所說，歡喜奉行。</p>
<a class="t" id="t0177a15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>