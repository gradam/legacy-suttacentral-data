<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="37"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（三七）</h1></div><p>如是我聞：</p><p>一時，佛住舍衛國祇樹給孤<a class="t" id="t0008b16"></a>獨園。</p><p>爾時，世尊告諸比丘：「我不與世間諍，<a class="t" id="t0008b17"></a>世間與我諍。所以者何？比丘！若如法語者，<a class="t" id="t0008b18"></a>不與世間諍，世間智者言有，我亦言有。云<a class="t" id="t0008b19"></a>何為世間智者言有，我亦言有。比丘！色無<a class="t" id="t0008b20"></a>常、苦、變易法，世間智者言有，我亦言有。如<a class="t" id="t0008b21"></a>是受、想、行、識，無常、苦、變易法，世間智者言<a class="t" id="t0008b22"></a>有，我亦言有。世間智者言無，我亦言<a class="t" id="t0008b23"></a>無；謂色是常、恒、不變易、正住者，世間智者<a class="t" id="t0008b24"></a>言無，我亦言無。受、想、行、識，常、恒、不變易、正<a class="t" id="t0008b25"></a>住者，世間智者言無，我亦言無，是名世<a class="t" id="t0008b26"></a>間智者言無，我亦言無。比丘！有世間<a class="t" id="t0008b27"></a>世間法，我亦自知自覺，為人分別演說顯<a class="t" id="t0008b28"></a>示，世間盲無目者不知不見，非我咎也。<a class="t" id="t0008b29"></a></p><p>「諸比丘！云何為世間世間法，我自知，我自覺，<a class="t" id="t0008c01"></a>為人演說，分別顯示，盲無目者不知不見？<a class="t" id="t0008c02"></a>是比丘！色無常、苦、變易法，是名世間世間法；<a class="t" id="t0008c03"></a>如是受、想、行、識，無常、苦，是世間世間法。比丘！<a class="t" id="t0008c04"></a>此是世間世間法，我自知自覺，為人分別<a class="t" id="t0008c05"></a>演說顯示，盲無目者不知不見。我於彼盲<a class="t" id="t0008c06"></a>無目不知不見者，其如之何！」</p><p>佛說此經<span class="corr" title="[己&gt;已]">已</span>，<a class="t" id="t0008c07"></a>諸比丘聞佛所說，歡喜奉行。<a class="t" id="t0008c08"></a></p></article></section></div></body></html>