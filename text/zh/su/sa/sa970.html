<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="970"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九七○）</h1></div><p class="suttainfo"><span class="t-juanname">雜阿含經卷第三十五</span><a class="t" id="t0250a17"></a><a class="t" id="t0250a18"></a><br><span class="t-byline">宋天竺三藏求那跋陀羅譯</span><a class="t" id="t0250a19"></a><a class="t" id="t0250a19_2"></a></p><p>如是我聞：</p><p>一時，佛住王舍城迦蘭陀<a class="t" id="t0250a20"></a>竹園。</p><p>時，王舍城有外道出家名舍羅步，住<a class="t" id="t0250a21"></a>須摩竭陀池側，於自眾中作如是唱言：「沙<a class="t" id="t0250a22"></a>門釋子法我悉知，我先已知彼法、律而悉棄<a class="t" id="t0250a23"></a>捨。」</p><p>時，有眾多比丘晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入王舍<a class="t" id="t0250a24"></a>城乞食。聞有外道名舍羅步，住王舍城須<a class="t" id="t0250a25"></a>摩竭陀池側，於自眾中作如是唱：「沙門釋<a class="t" id="t0250a26"></a>子所有法、律我悉已知，先已知彼法、律，然後<a class="t" id="t0250a27"></a>棄捨。」聞是語已，乞食畢，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗<a class="t" id="t0250a28"></a>足已，往詣佛所，稽首禮足，退坐一面，白佛<a class="t" id="t0250a29"></a>言：「世尊！我等晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入王舍城乞<a class="t" id="t0250b01"></a>食，聞有外道出家名舍羅步，住王舍城須<a class="t" id="t0250b02"></a>摩竭陀池側，於自眾中作是唱言：『沙門釋<a class="t" id="t0250b03"></a>子法我已悉知，知彼法、律已，然後棄捨。』善哉！<a class="t" id="t0250b04"></a>世尊！可自往彼須摩竭陀池側，憐愍彼故！」<a class="t" id="t0250b05"></a></p><p>爾時，世尊默然而許，於日晡時從禪覺，往<a class="t" id="t0250b06"></a>到須摩竭陀池側外道舍羅步所。</p><p>時，舍羅步<a class="t" id="t0250b07"></a>外道出家遙見世尊來，即敷床坐，請佛令<a class="t" id="t0250b08"></a>坐。</p><p>佛即就坐，告舍羅步言：「汝實作是語：『沙<a class="t" id="t0250b09"></a>門釋子所有法、律，我悉已知。知彼法、律已，<a class="t" id="t0250b10"></a>然後棄捨。』耶？」時，舍羅步默而不答。</p><p>佛告舍<a class="t" id="t0250b11"></a>羅步：「汝今應說，何故默然？汝所知滿足者，<a class="t" id="t0250b12"></a>我則隨喜；不滿足者，我當令汝滿足。」時，舍<a class="t" id="t0250b13"></a>羅步猶故默然。如是第二、第三說，彼再三默然<a class="t" id="t0250b14"></a>住。</p><p>時，舍羅步有一梵行弟子白舍羅步言：<a class="t" id="t0250b15"></a>「師應往詣沙門瞿曇說所知見，今沙門瞿<a class="t" id="t0250b16"></a>曇自來詣此，何故不說？沙門瞿曇又告師<a class="t" id="t0250b17"></a>言：『若滿足者，我則隨喜；不滿足者，當令滿<a class="t" id="t0250b18"></a>足。』何故默然而不記說？」彼舍羅步梵行弟子<a class="t" id="t0250b19"></a>勸時，亦復默然。</p><p>爾時，世尊告舍羅步：「若復<a class="t" id="t0250b20"></a>有言：『沙門瞿曇非如來、應、等正覺。』我若善<a class="t" id="t0250b21"></a>諫善問，善諫善問時，彼則遼落說諸外事；或<a class="t" id="t0250b22"></a>忿恚慢覆，對閡不忍，無由能現；或默然抱<a class="t" id="t0250b23"></a>愧低頭，密自思省，如今舍羅步。若復作如<a class="t" id="t0250b24"></a>是言非沙門瞿曇無正法、律者，我若善諫<a class="t" id="t0250b25"></a>善問，彼亦如汝今日默然而住。若復有言<a class="t" id="t0250b26"></a>非沙門瞿曇聲聞善向者，我若善諫善問，彼<a class="t" id="t0250b27"></a>亦乃至如汝今日默然而住。」爾時，世尊於須<a class="t" id="t0250b28"></a>摩竭陀池側師子吼已，從坐起而去。</p><p>爾時，<a class="t" id="t0250b29"></a>舍羅步梵行弟子語舍羅步言：「譬如有牛，<a class="t" id="t0250c01"></a>截其兩角，入空牛欄中，跪地大吼；師亦如<a class="t" id="t0250c02"></a>是，於無沙門瞿曇弟子眾中作師子吼。譬<a class="t" id="t0250c03"></a>如女人欲作丈夫聲，發聲即作女聲；師亦<a class="t" id="t0250c04"></a>如是，於非沙門瞿曇弟子眾中作師子吼。<a class="t" id="t0250c05"></a>譬如野干欲作狐聲，發聲還作野干<a class="t" id="t0250c06"></a>聲；師亦如是，於非沙門瞿曇弟子眾中<a class="t" id="t0250c07"></a>欲作師子吼。」</p><p>時，舍羅步梵行弟子於舍羅<a class="t" id="t0250c08"></a>步面前呵責毀呰已，從坐起去。<a class="t" id="t0250c09"></a></p></article></section></div></body></html>