<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="74"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（七四）</h1></div><p>如是我聞：</p><p>一時，佛住舍衛國祇樹給孤<a class="t" id="t0019b03"></a>獨園。</p><p>爾時，世尊告諸比丘：「有五受陰。何等<a class="t" id="t0019b04"></a>為五？色受陰，受、想、行、識受陰。愚癡無聞凡夫<a class="t" id="t0019b05"></a>不如實知色、色集、色滅、色味、色患、色離。不<a class="t" id="t0019b06"></a>如實知故，於色所樂、讚歎、繫著住，色縛所<a class="t" id="t0019b07"></a>縛，內縛所縛，不知根本，不知邊際，不知<a class="t" id="t0019b08"></a>出離，是名愚癡無聞凡夫。以縛生，以縛死，<a class="t" id="t0019b09"></a>以縛從此世至他世；於彼亦復以縛生，<a class="t" id="t0019b10"></a>以縛死，是名愚癡無聞凡夫。隨魔自在，<a class="t" id="t0019b11"></a>入魔網中，隨魔所化，魔縛所縛，為魔所牽。<a class="t" id="t0019b12"></a>受、想、行、識亦復如是。</p><p>「多聞聖弟子如實知<a class="t" id="t0019b13"></a>色、色集、色滅、色味、色患、色離。如實知故，不貪<a class="t" id="t0019b14"></a>喜色，不讚歎，不繫著住，非色縛所縛，非內<a class="t" id="t0019b15"></a>縛所縛，知根本，知津濟，知出離，是名多聞<a class="t" id="t0019b16"></a>聖弟子。不隨縛生，不隨縛死，不隨縛從<a class="t" id="t0019b17"></a>此世至他世，不隨魔自在，不入魔手，不<a class="t" id="t0019b18"></a>隨魔所作，非魔所縛，解脫魔縛，離魔所<a class="t" id="t0019b19"></a>牽；受、想、行、識亦復如是。」</p><p>佛說此經已，諸<a class="t" id="t0019b20"></a>比丘聞佛所說，歡喜奉行。<a class="t" id="t0019b21"></a></p></article></section></div></body></html>
