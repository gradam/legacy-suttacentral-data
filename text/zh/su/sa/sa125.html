<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="125"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二五）</h1></div><p>如是我聞：</p><p>一時，佛住摩拘羅山。時，有<a class="t" id="t0040c07"></a>侍者比丘名曰羅陀。</p><p>爾時，世尊告羅陀比<a class="t" id="t0040c08"></a>丘言：「諸所有色，若過去、若未來、若現在，若<a class="t" id="t0040c09"></a>內、若外，若<span class="gaiji">麁<!--gaiji,麤,1[色-巴+鹿],2&#x9E81;,3--></span>、若細，若好、若醜，若遠、若近，彼<a class="t" id="t0040c10"></a>一切皆是魔所作。受、想、行、識亦復如是。」</p><p>佛<a class="t" id="t0040c11"></a>告羅陀：「於意云何？色是常耶？為非常耶？」<a class="t" id="t0040c12"></a></p><p>答曰：「無常。世尊！」</p><p>復問：「若無常者，是苦耶？」</p><p>答<a class="t" id="t0040c13"></a>曰：「是苦。世尊！」</p><p>復問：「受、想、行、識為是常耶？為<a class="t" id="t0040c14"></a>無常耶？」</p><p>答曰：「無常。世尊！」</p><p>復問：「若無常者，是<a class="t" id="t0040c15"></a>苦耶？」</p><p>答曰：「是苦。世尊！」</p><p>佛告羅陀：「若無常、苦<a class="t" id="t0040c16"></a>者，是變易法，多聞聖弟子寧於中見我、異<a class="t" id="t0040c17"></a>我、相在不？」</p><p>答曰：「不也，世尊！」</p><p>「是故，羅陀！多聞<a class="t" id="t0040c18"></a>聖弟子於色生厭，厭故不樂，不樂故解<a class="t" id="t0040c19"></a>脫，解脫知見：『我生已盡，梵行已立，所作已<a class="t" id="t0040c20"></a>作，自知不受後有。』」</p><p>佛說此經已，羅陀比<a class="t" id="t0040c21"></a>丘聞佛所說，歡喜奉行。<a class="t" id="t0040c22"></a></p><p>第三經亦如是。所異者，佛告羅陀：「多聞聖<a class="t" id="t0040c23"></a>弟子於此五受陰，陰陰觀察非我、非我<a class="t" id="t0040c24"></a>所。觀察已，於諸世間都無所取，不取故<a class="t" id="t0040c25"></a>不著，不著故自覺涅槃：『我生已盡，梵行已<a class="t" id="t0040c26"></a>立，所作已作，自知不受後有。』」</p><p>佛說此經<a class="t" id="t0040c27"></a>已，羅陀比丘聞佛所說，歡喜奉行。<a class="t" id="t0040c28"></a></p></article></section></div></body></html>