<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="463"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（四六四）</h1></div><p>如是我聞：</p><p>一時，佛住拘睒彌國瞿師羅<a class="t" id="t0118b16"></a>園。</p><p>爾時，尊者阿難往詣上座上座名者所，詣<a class="t" id="t0118b17"></a>已，恭敬問訊，問訊已，退坐一面，問上座上<a class="t" id="t0118b18"></a>座名者言：「若比丘於空處、樹下、閑房思惟，<a class="t" id="t0118b19"></a>當以何法專精思惟？」</p><p>上座答言：「尊者阿難！<a class="t" id="t0118b20"></a>於空處、樹下、閑房思惟者，當以二法專精<a class="t" id="t0118b21"></a>思惟，所謂止、觀。」</p><p>尊者阿難復問上座：「修<a class="t" id="t0118b22"></a>習於止，多修習已，當何所成，修習於觀，多<a class="t" id="t0118b23"></a>修習已，當何所成？」</p><p>上座答言：「尊者阿難！修<a class="t" id="t0118b24"></a>習於止，終成於觀，修習觀已，亦成於止。<a class="t" id="t0118b25"></a>謂聖弟子止、觀俱修，得諸解脫界。」</p><p>阿難復<a class="t" id="t0118b26"></a>問上座：「云何諸解脫界？」</p><p>上座答言：「尊者阿難！<a class="t" id="t0118b27"></a>若斷界、無欲界、滅界，是名諸解脫界。」</p><p>尊者<a class="t" id="t0118b28"></a>阿難復問上座：「云何斷界？乃至滅界？」</p><p>上座答<a class="t" id="t0118b29"></a>言：「尊者阿難！斷一切行，是名斷界；斷除愛<a class="t" id="t0118c01"></a>欲，是無欲界，一切行滅，是名滅界。」</p><p>時，尊者<a class="t" id="t0118c02"></a>阿難聞上座所說，歡喜隨喜，往詣五百比<a class="t" id="t0118c03"></a>丘所，恭敬問訊，退坐一面，白五百比丘言：<a class="t" id="t0118c04"></a>「若比丘於空處、樹下、閑房思惟時，當以何<a class="t" id="t0118c05"></a>法專精思惟？」</p><p>時，五百比丘答尊者阿難：「當<a class="t" id="t0118c06"></a>以二法專精思惟，乃至滅界，如上座所說。」<a class="t" id="t0118c07"></a></p><p>時，尊者阿難聞五百比丘所說，歡喜隨喜，<a class="t" id="t0118c08"></a>往詣佛所，稽首佛足，退坐一面，白佛言：<a class="t" id="t0118c09"></a>「世尊！若比丘空處、樹下、閑房思惟，當以何<a class="t" id="t0118c10"></a>法專精思惟？」</p><p>佛告阿難：「若比丘空處、樹下、<a class="t" id="t0118c11"></a>閑房思惟，當以二法專精思惟，乃至滅界，<a class="t" id="t0118c12"></a>如五百比丘所說。」</p><p>時，尊者阿難白佛言：「奇<a class="t" id="t0118c13"></a>哉！世尊！大師及諸弟子皆悉同法、同句、同<a class="t" id="t0118c14"></a>義、同味，我今詣上座名上座者，問如此義，<a class="t" id="t0118c15"></a>亦以此義、此句、此味答我，如今世尊所說，<a class="t" id="t0118c16"></a>我復詣五百比丘所，亦以此義、此句、此味而<a class="t" id="t0118c17"></a>問，彼五百比丘亦以此義、此句、此味答，如<a class="t" id="t0118c18"></a>今世尊所說。是故當知，師及弟子一切同法、<a class="t" id="t0118c19"></a>同義、同句、同味。」</p><p>佛告阿難：「汝知彼上座為<a class="t" id="t0118c20"></a>何如比丘？」</p><p>阿難白佛：「不知。世尊！」</p><p>佛告阿難：<a class="t" id="t0118c21"></a>「上座者是阿羅漢，諸漏已盡，已捨重擔，正<a class="t" id="t0118c22"></a>智心善解脫，彼五百比丘亦皆如是。」</p><p>佛說<a class="t" id="t0118c23"></a>此經已，尊者阿難聞佛所說，歡喜奉行。<a class="t" id="t0118c24"></a></p></article></section></div></body></html>