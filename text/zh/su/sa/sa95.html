<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="95"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九五）</h1></div><p>如是我聞：</p><p>一時，佛住舍衛國祇樹給孤<a class="t" id="t0026a06"></a>獨園。</p><p>時，有生聞婆羅門來詣佛所，與世尊<a class="t" id="t0026a07"></a>面相問訊慰勞已，退坐一面，白佛言：「瞿曇！<a class="t" id="t0026a08"></a>我聞瞿曇說言：『唯應施我，不應施餘人；<a class="t" id="t0026a09"></a>施我得大果，非施餘人而得大果。應施<a class="t" id="t0026a10"></a>我弟子，不應施餘弟子；施我弟子得大果<a class="t" id="t0026a11"></a>報，非施餘弟子得大果報。』云何？瞿曇！作是<a class="t" id="t0026a12"></a>語者，為實說耶？非為謗毀瞿曇乎？為如<a class="t" id="t0026a13"></a>說說、如法說耶、法次法說，不為餘人以<a class="t" id="t0026a14"></a>同法來訶責耶？」</p><p>佛告婆羅門：「彼如是說者，<a class="t" id="t0026a15"></a>謗毀我耳！非如說說、如法說，法次法說，<a class="t" id="t0026a16"></a>不致他人來以同法呵責。所以者何？我不<a class="t" id="t0026a17"></a>如是說：『應施於我，不應施餘；施我得大<a class="t" id="t0026a18"></a>果報，非施餘人得大果報。應施我弟子，<a class="t" id="t0026a19"></a>施我弟子得大果報，非施餘弟子得大果<a class="t" id="t0026a20"></a>報。』然，婆羅門！我作如是說者：『作二種障，<a class="t" id="t0026a21"></a>障施者施、障受者利，婆羅門乃至士夫，以<a class="t" id="t0026a22"></a>洗器餘食著於淨地，令彼處眾生即得利<a class="t" id="t0026a23"></a>樂。我說斯等亦入福門，況復施人？』婆羅門！<a class="t" id="t0026a24"></a>然我復說，施持戒者得果報，不同犯戒。」<a class="t" id="t0026a25"></a></p><p>生聞婆羅門白佛言：「如是，瞿曇！我亦如是<a class="t" id="t0026a26"></a>說，施持戒者得大果報，非施犯戒。」</p><p>爾時，世<a class="t" id="t0026a27"></a>尊復說偈言：<a class="t" id="t0026a28"></a></p><blockquote class="gatha"><p>「若黑若有白，　　若赤若有色，<a class="t" id="t0026a29"></a><br>犁雜及金色，　　純黃及鴿色，<a class="t" id="t0026b01"></a><br>如是等牸牛，　　<span class="corr" title="[牛&gt;生] cf.【麗】">生犢姝好者，<a class="t" id="t0026b02"></a><br>丁壯力具足，　　調善行捷疾，<a class="t" id="t0026b03"></a><br>但使堪運重，　　不問本生色，<a class="t" id="t0026b04"></a><br>人亦復如是，　　各隨彼彼生，<a class="t" id="t0026b05"></a><br>剎利婆羅門，　　毘舍首陀羅，<a class="t" id="t0026b06"></a><br>旃陀羅下賤，　　所生悉不同，<a class="t" id="t0026b07"></a><br>但使持淨戒，　　離重擔煩惱，<a class="t" id="t0026b08"></a><br>純一修梵行，　　漏盡阿羅漢，<a class="t" id="t0026b09"></a><br>於世間善逝，　　施彼得大果，<a class="t" id="t0026b10"></a><br>愚者無智慧，　　未<span class="gaiji">甞<!--gaiji,嘗,1[嘗-旨+甘],2&#x751E;,3--></span>聞正法，<a class="t" id="t0026b11"></a><br>施彼無大果，　　不近善友故，<a class="t" id="t0026b12"></a><br>若習善知識，　　如來及聲聞，<a class="t" id="t0026b13"></a><br>清淨信善逝，　　根生堅固力，<a class="t" id="t0026b14"></a><br>所住之善趣，　　及生大姓家，<a class="t" id="t0026b15"></a><br>究竟般涅盤，　　大仙如是說。」</span><a class="t" id="t0026b16"></a></p></blockquote><p>佛說此經已，生聞婆羅門聞佛所說，歡喜<a class="t" id="t0026b17"></a>隨喜，作禮而去。<a class="t" id="t0026b18"></a></p></article></section></div></body></html>
