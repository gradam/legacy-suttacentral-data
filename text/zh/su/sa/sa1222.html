<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1222"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二二二）</h1></div><p class="suttainfo"><span class="t-juanname">雜阿含經卷第四十六</span><a class="t" id="t0333b22"></a><a class="t" id="t0333b23"></a><br><span class="t-byline">宋天竺三藏求那跋陀羅譯</span><a class="t" id="t0333b24"></a><a class="t" id="t0333b24_2"></a></p><p>如是我聞：</p><p>一時，佛住舍衛國祇樹給<a class="t" id="t0333b25"></a>孤獨園。</p><p>爾時，世尊告諸比丘：「過去世時，天、阿<a class="t" id="t0333b26"></a>修羅對陣<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>戰，阿修羅勝，諸天不如。時，天<a class="t" id="t0333b27"></a>帝釋軍壞退散，極生恐怖，乘車北馳，還歸<a class="t" id="t0333b28"></a>天宮。</p><p>「須彌山下道逕叢林，林下有金翅鳥巢，<a class="t" id="t0333b29"></a>多有金翅鳥子。爾時，帝釋恐車馬過，踐殺<a class="t" id="t0333c01"></a>鳥子，告御者言：『可回車還，勿殺鳥子。』御<a class="t" id="t0333c02"></a>者白王：『阿修羅軍後來逐人，若回還者，為<a class="t" id="t0333c03"></a>彼所困。』帝釋告言：『寧當回還為阿修羅殺，<a class="t" id="t0333c04"></a>不以軍眾蹈殺眾生。』於道，御者轉乘南向。<a class="t" id="t0333c05"></a>阿修羅軍遙見帝釋轉乘而還，謂為戰策，即<a class="t" id="t0333c06"></a>還退走，眾大恐怖，壞陣流散，歸阿修羅宮。」</p><p>佛<a class="t" id="t0333c07"></a>告諸比丘：「彼天帝釋於三十三天為自在<a class="t" id="t0333c08"></a>王，以慈心故，威力摧伏阿修羅軍，亦常讚<a class="t" id="t0333c09"></a>嘆慈心功德。汝等比丘正信非家，出家學道，<a class="t" id="t0333c10"></a>當修慈心，亦應讚嘆慈心功德。」</p><p>佛說此經<a class="t" id="t0333c11"></a>已，諸比丘聞佛所說，歡喜奉行。<a class="t" id="t0333c12"></a></p></article></section></div></body></html>