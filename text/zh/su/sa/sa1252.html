<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1252"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一二五二）</h1></div><p>如是我聞：</p><p>一時，佛住鞞舍離國獼<a class="t" id="t0344b07"></a>猴池側重閣講堂。</p><p>爾時，世尊告諸比丘：「諸<a class="t" id="t0344b08"></a>離車子常枕木枕，手足龜坼，疑畏莫令<a class="t" id="t0344b09"></a>摩竭陀王阿闍世毘提希子得其間便。是故，<a class="t" id="t0344b10"></a>常自儆策，不放逸住；以彼不放逸住故，摩<a class="t" id="t0344b11"></a>竭陀王阿闍世毘提希子不能伺求得其間<a class="t" id="t0344b12"></a>便。於未來世，不久，諸離車子恣樂無事，手<a class="t" id="t0344b13"></a>足柔軟，繒纊為枕，四體安臥，日出不起，放<a class="t" id="t0344b14"></a>逸而住；以放逸住故，摩竭陀王阿闍世毘提<a class="t" id="t0344b15"></a>希子得其間便。</p><p>「如是，比丘精勤方便，堅固<a class="t" id="t0344b16"></a>堪能，不捨善法，肌膚損瘦，筋連骨立。精勤<a class="t" id="t0344b17"></a>方便，不捨善法，乃至未得所應得者，不捨<a class="t" id="t0344b18"></a>精進，常攝其心，不放逸住，以不放逸住故；<a class="t" id="t0344b19"></a>魔王波旬不得其便。</p><p>「當來之世，有諸比丘<a class="t" id="t0344b20"></a>恣樂無事，手足柔軟，繒纊為枕，四體安臥，日<a class="t" id="t0344b21"></a>出不起，放逸而住；以放逸住故，惡魔波旬<a class="t" id="t0344b22"></a>伺得其便。是故，比丘！當如是學：『精勤方<a class="t" id="t0344b23"></a>便，乃至不得未得，不捨方便。』」</p><p>佛說此經已，<a class="t" id="t0344b24"></a>諸比丘聞佛所說，歡喜奉行。<a class="t" id="t0344b25"></a></p></article></section></div></body></html>
