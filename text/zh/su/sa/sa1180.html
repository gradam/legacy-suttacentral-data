<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1180"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一八○）</h1></div><p>如是我聞：</p><p>一時，佛住娑羅樹林婆羅<a class="t" id="t0319a21"></a>門聚落。爾時，世尊晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入婆羅<a class="t" id="t0319a22"></a>門聚落乞食，有非時雲起。</p><p>爾時，世尊作是<a class="t" id="t0319a23"></a>念：「我今當往婆羅門聚落婆羅長者大會<a class="t" id="t0319a24"></a>堂中。」作是念已，即往向彼大會堂所。</p><p>時，婆<a class="t" id="t0319a25"></a>羅門長者悉集堂上，遙見世尊，共相謂言：<a class="t" id="t0319a26"></a>「彼剃頭沙門竟知何法？」</p><p>爾時，世尊告彼婆羅<a class="t" id="t0319a27"></a>聚落婆羅門長者言：「諸婆羅門有知法者，<a class="t" id="t0319a28"></a>有不知者；剎利長者亦有知法者，有不知<a class="t" id="t0319a29"></a>法者。」</p><p>爾時，世尊即說偈言：<a class="t" id="t0319b01"></a></p><blockquote class="gatha"><p>「非朋欲勝朋，　　王不伏難伏，<a class="t" id="t0319b02"></a><br>妻不求勝夫，　　無子不恭父。<a class="t" id="t0319b03"></a><br>無會無智者，　　無智不法言，<a class="t" id="t0319b04"></a><br>貪恚癡悉斷，　　是則名智者。」<a class="t" id="t0319b05"></a></p></blockquote><p>時，彼婆羅門長者白佛言：「善士瞿曇！善士夫<a class="t" id="t0319b06"></a>可入此堂，就座而坐。」世尊坐已。即白言：<a class="t" id="t0319b07"></a>「瞿曇說法，我等樂聽。」</p><p>爾時，世尊為彼大會婆<a class="t" id="t0319b08"></a>羅門長者種種說法，示、教、照、喜已，復說偈言：<a class="t" id="t0319b09"></a></p><blockquote class="gatha"><p>「愚智群聚會，　　非說孰知明？<a class="t" id="t0319b10"></a><br>能說寂靜道，　　因說智則辯。<a class="t" id="t0319b11"></a><br>說者顯正法，　　建立大仙幢，<a class="t" id="t0319b12"></a><br>善說為仙幢，　　法為羅漢幢。」<a class="t" id="t0319b13"></a></p></blockquote><p>爾時，世尊為婆羅聚落婆羅門長者建立正<a class="t" id="t0319b14"></a>法，示、教、照、喜；示、教、照、喜已，從座起而去。<a class="t" id="t0319b15"></a></p></article></section></div></body></html>
