<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1192"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一一九二）</h1></div><p>如是我聞：</p><p>一時，佛住迦毘羅衛迦毘<a class="t" id="t0323a13"></a>羅衛林中，與五百比丘俱，皆是羅漢，諸漏<a class="t" id="t0323a14"></a>已盡，所作已作，離諸重擔，逮得<span class="corr" title="[已&gt;己]">己</span>利，盡<a class="t" id="t0323a15"></a>諸有結，正智心善解脫。爾時，世尊為諸大<a class="t" id="t0323a16"></a>眾說涅槃相應法。</p><p>時，有十方世界大眾威力<a class="t" id="t0323a17"></a>諸天皆悉來會，供養世尊及比丘僧。復有<a class="t" id="t0323a18"></a>諸梵天王住於梵世，作是念：「今日佛住迦<a class="t" id="t0323a19"></a>毘羅衛國……」如上廣說，乃至「供養世尊及諸<a class="t" id="t0323a20"></a>大眾，我今當往各各讚歎！」</p><p>作是念已，譬如<a class="t" id="t0323a21"></a>力士屈伸臂頃，從梵天沒，住於佛前。第<a class="t" id="t0323a22"></a>一梵天即說偈言：<a class="t" id="t0323a23"></a></p><blockquote class="gatha"><p>「於此大林中，　　大眾普雲集，<a class="t" id="t0323a24"></a><br>十方諸天眾，　　皆悉來恭敬，<a class="t" id="t0323a25"></a><br>故我遠來禮，　　最勝難伏僧。」<a class="t" id="t0323a26"></a></p></blockquote><p>第二梵天復說偈言：<a class="t" id="t0323a27"></a></p><blockquote class="gatha"><p>「是諸比丘僧，　　真實心精進，<a class="t" id="t0323a28"></a><br>於此大林中，　　攝諸根求度。」<a class="t" id="t0323a29"></a></p></blockquote><p>第三梵天次說偈言：<a class="t" id="t0323b01"></a></p><blockquote class="gatha"><p>「善方便消融，　　恩愛深利刺；<a class="t" id="t0323b02"></a><br>堅固不傾動，　　如因陀羅幢。<a class="t" id="t0323b03"></a><br>度深塹水流，　　清淨不求欲，<a class="t" id="t0323b04"></a><br>善度之導師，　　諸調伏大龍。」<a class="t" id="t0323b05"></a></p></blockquote><p>第四梵天次說偈言：<a class="t" id="t0323b06"></a></p><blockquote class="gatha"><p>「歸依於佛者，　　終不墮惡趣；<a class="t" id="t0323b07"></a><br>能斷人中身，　　得天身受樂。」<a class="t" id="t0323b08"></a></p></blockquote><p>各說偈已，四梵天身即沒不現。<a class="t" id="t0323b09"></a></p></article></section></div></body></html>