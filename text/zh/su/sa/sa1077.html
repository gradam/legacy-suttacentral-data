<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1077">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1077</span><span class="mirror-right">（一〇七七）</span></h1>
</div>
<p><a class="t-linehead" id="t-linehead0280c18"></a>如是我聞：</p>
<p>一時，佛在央瞿多羅國人<a class="t" id="t0280c19"></a>間遊行。經陀婆闍梨迦林中，見有牧牛<a class="t" id="t0280c20"></a>者、牧羊者、採柴草者，及餘種種作人，見世<a class="t" id="t0280c21"></a>尊行路，見已，皆白佛言：「世尊！莫從此道去！<a class="t" id="t0280c22"></a>前有央瞿利摩羅賊，脫恐怖人。」</p>
<p><a class="t-linehead" id="t-linehead0280c22"></a>佛告諸人：<a class="t" id="t0280c23"></a>「我不畏懼！」作此語已，從道而去。彼再三告，<a class="t" id="t0280c24"></a>世尊猶去。遙見央瞿利摩羅手執刀楯走<a class="t" id="t0280c25"></a>向，世尊以神力現身徐行，令央瞿利摩羅<a class="t" id="t0280c26"></a>駃走不及。走極疲乏已，遙語世尊：「住！住！勿<a class="t" id="t0280c27"></a>去！」</p>
<p><a class="t-linehead" id="t-linehead0280c27"></a>世尊竝行而答：「我常住耳，汝自不住！」</p>
<p>爾<a class="t" id="t0280c28"></a>時，央瞿利摩羅即說偈言：</p>
<a class="t" id="t0280c29"></a><blockquote class="gatha">
<p>「沙門尚駃行，　　而言我常住，<a class="t" id="t0281a01"></a><br>　我今疲勌住，　　說言汝不住，<a class="t" id="t0281a02"></a><br>　沙門說云何，　　我住汝不住？」</p>
</blockquote>
<a class="t" id="t0281a03"></a><p><a class="t-linehead" id="t-linehead0281a03"></a>爾時，世尊以偈答言：</p>
<a class="t" id="t0281a04"></a><blockquote class="gatha">
<p>「央瞿利摩羅，　　我說常住者，<a class="t" id="t0281a05"></a><br>　於一切眾生，　　謂息於刀杖。<a class="t" id="t0281a06"></a><br>　汝恐怖眾生，　　惡業不休息，<a class="t" id="t0281a07"></a><br>　我於一切蟲，　　止息於刀杖。<a class="t" id="t0281a08"></a><br>　汝於一切蟲，　　常逼迫恐怖，<a class="t" id="t0281a09"></a><br>　造作凶惡業，　　終無休息時。<a class="t" id="t0281a10"></a><br>　我於一切神，　　止息於刀杖，<a class="t" id="t0281a11"></a><br>　汝於一切神，　　長夜苦逼迫。<a class="t" id="t0281a12"></a><br>　造作黑惡業，　　于今不止息，<a class="t" id="t0281a13"></a><br>　我住於息法，　　一切不放逸。<a class="t" id="t0281a14"></a><br>　汝不見四諦，　　故不息放逸。」</p>
</blockquote>
<a class="t" id="t0281a15"></a><p><a class="t-linehead" id="t-linehead0281a15"></a>央瞿利摩羅說偈白佛：</p>
<a class="t" id="t0281a16"></a><blockquote class="gatha">
<p>「久乃見牟尼，　　故隨路而逐，<a class="t" id="t0281a17"></a><br>　今聞真妙說，　　當捨久遠惡。<a class="t" id="t0281a18"></a><br>　作如是說已，　　即放捨刀楯，<a class="t" id="t0281a19"></a><br>　投身世尊足，　　願聽我出家。<a class="t" id="t0281a20"></a><br>　佛以慈悲心，　　大僊多哀愍，<a class="t" id="t0281a21"></a><br>　告比丘善來，　　出家受具足。」</p>
</blockquote>
<a class="t" id="t0281a22"></a><p><a class="t-linehead" id="t-linehead0281a22"></a>爾時，央瞿利摩羅出家已，獨一靜處，專精思<a class="t" id="t0281a23"></a>惟：「所以族姓子剃除鬚髮，著袈裟衣，正信<a class="t" id="t0281a24"></a>非家，出家學道，增修梵行，現法自知作證：<a class="t" id="t0281a25"></a>『我生已盡，梵行已立，所作已作，自知不受<a class="t" id="t0281a26"></a>後有。』」</p>
<p><a class="t-linehead" id="t-linehead0281a26"></a>時，央瞿利摩羅得阿羅漢，覺解脫喜<a class="t" id="t0281a27"></a>樂。即說偈言：</p>
<a class="t" id="t0281a28"></a><blockquote class="gatha">
<p>「本受不害名，　　而中多殺害，<a class="t" id="t0281a29"></a><br>　今得見諦名，　　永離於傷殺。<a class="t" id="t0281b01"></a><br>　身行不殺害，　　口意俱亦然，<a class="t" id="t0281b02"></a><br>　當知真不殺，　　不迫於眾生。<a class="t" id="t0281b03"></a><br>　洗手常血色，　　名央瞿摩羅，<a class="t" id="t0281b04"></a><br>　浚流之所漂，　　三歸制令息。<a class="t" id="t0281b05"></a><br>　歸依三寶已，　　出家得具足，<a class="t" id="t0281b06"></a><br>　成就於三明，　　佛教作已作。<a class="t" id="t0281b07"></a><br>　調牛以捶杖，　　伏象以鐵鈎，<a class="t" id="t0281b08"></a><br>　不以刀捶杖，　　正度調天人。<a class="t" id="t0281b09"></a><br>　利刀以水石，　　直箭以熅火，<a class="t" id="t0281b10"></a><br>　治材以斧斤，　　自調以黠慧。<a class="t" id="t0281b11"></a><br>　人前行放逸，　　隨後能自斂，<a class="t" id="t0281b12"></a><br>　是則照世間，　　如雲解月現。<a class="t" id="t0281b13"></a><br>　人前放逸行，　　隨後能自斂，<a class="t" id="t0281b14"></a><br>　於世恩愛流，　　正念而超出。<a class="t" id="t0281b15"></a><br>　少壯年出家，　　精勤修佛教，<a class="t" id="t0281b16"></a><br>　是則照世間，　　如雲解月現。<a class="t" id="t0281b17"></a><br>　少壯年出家，　　精勤修佛教，<a class="t" id="t0281b18"></a><br>　於世恩愛流，　　正念以超出。<a class="t" id="t0281b19"></a><br>　若度諸惡業，　　正善能令滅，<a class="t" id="t0281b20"></a><br>　是則照世間，　　如雲解月現。<a class="t" id="t0281b21"></a><br>　人前造惡業，　　正善能令滅，<a class="t" id="t0281b22"></a><br>　於世恩愛流，　　正念能超出。<a class="t" id="t0281b23"></a><br>　我已作惡業，　　必向於惡趣，<a class="t" id="t0281b24"></a><br>　已受於惡報，　　宿責食已食。<a class="t" id="t0281b25"></a><br>　若彼我怨憎，　　聞此正法者，<a class="t" id="t0281b26"></a><br>　得清淨法眼，　　於我修行忍。<a class="t" id="t0281b27"></a><br>　不復興鬪訟，　　蒙佛恩力故，<a class="t" id="t0281b28"></a><br>　我怨行忍辱，　　亦常讚歎忍。<a class="t" id="t0281b29"></a><br>　隨時聞正法，　　聞已隨修行。」</p>
</blockquote>
<a class="t" id="t0281c01"></a><p><a class="t-linehead" id="t-linehead0281c01"></a>佛說此經已，央瞿利摩羅聞佛所說，歡喜<a class="t" id="t0281c02"></a>奉行。</p>
<a class="t" id="t0281c03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>