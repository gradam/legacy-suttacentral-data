<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1093"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一○九三）</h1></div><p>如是我聞：</p><p>一時，佛住<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>鞞羅處尼連<a class="t" id="t0287c08"></a>禪河側大菩提樹下，初成佛道。</p><p>天魔波旬作<a class="t" id="t0287c09"></a>是念：「此沙門瞿曇在<span class="gaiji">欝<!--gaiji,鬱,1[爵-(采-木)+(樊-大)],2&#x6B1D;,3--></span>鞞羅住處尼連禪河<a class="t" id="t0287c10"></a>側菩提樹下，初成佛道。我今當往，為作留<a class="t" id="t0287c11"></a>難。」即自變身，作百種淨、不淨色，詣佛所。</p><p>佛<a class="t" id="t0287c12"></a>遙見波旬百種淨、不淨色，作是念：「惡魔波旬<a class="t" id="t0287c13"></a>作百種淨、不淨色，欲作嬈亂。」即說偈言：<a class="t" id="t0287c14"></a></p><blockquote class="gatha"><p>「長夜生死中，　　作淨不淨色，<a class="t" id="t0287c15"></a><br>汝何為作此，　　不度苦彼岸。<a class="t" id="t0287c16"></a><br>若諸身口意，　　不作留難者，<a class="t" id="t0287c17"></a><br>魔所不能教，　　不隨魔自在。<a class="t" id="t0287c18"></a><br>如是知惡魔，　　於是自滅去。」<a class="t" id="t0287c19"></a></p></blockquote><p>時，魔波旬作是念：「沙門瞿曇已知我心。」內<a class="t" id="t0287c20"></a>懷憂慼，即沒不現。<a class="t" id="t0287c21"></a></p></article></section></div></body></html>