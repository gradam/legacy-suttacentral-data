<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="718"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（七一八）</h1></div><p>如是我聞：</p><p>一時，佛住舍衛國祇樹給孤<a class="t" id="t0193b15"></a>獨園。</p><p>爾時，尊者舍利弗告諸比丘：「有七覺<a class="t" id="t0193b16"></a>分。何等為七？謂念覺分、擇法覺分、精進覺<a class="t" id="t0193b17"></a>分、喜覺分、猗覺分、定覺分、捨覺分。此七覺分<a class="t" id="t0193b18"></a>決定而得，不勤而得，我隨所欲，覺分正受。<a class="t" id="t0193b19"></a>若晨朝時、日中時、日暮時，若欲正受，隨其<a class="t" id="t0193b20"></a>所欲，多入正受。譬如王大臣，有種種衣服，<a class="t" id="t0193b21"></a>置箱簏中，隨其所須，日中所須、日暮所須，<a class="t" id="t0193b22"></a>隨欲自在。如是，比丘！此七覺分，決定而得，<a class="t" id="t0193b23"></a>不勤而得，隨意正受。我此念覺分，清淨純白，<a class="t" id="t0193b24"></a>起時知起，滅時知滅，沒時知沒，已起知已<a class="t" id="t0193b25"></a>起，已滅知已滅，如是擇法、精進、喜、猗、定、<a class="t" id="t0193b26"></a>捨覺分亦如是說。」</p><p>尊者舍利弗說此經已，<a class="t" id="t0193b27"></a>諸比丘聞其所說，歡喜奉行。<a class="t" id="t0193b28"></a></p></article></section></div></body></html>