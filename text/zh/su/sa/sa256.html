<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa256">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 256</span><span class="mirror-right">（二五六）</span></h1>
</div>
<a class="t" id="t-juan10"></a>　<a class="t" id="t0064b17"></a><a class="t" id="t0064b18"></a><a class="t" id="t0064b19"></a><p class="suttainfo"><span class="t-juanname">雜阿含經卷第十</span><br><a class="t" id="t0064b20"></a><a class="t" id="t0064b21"></a><span class="t-byline">宋天竺三藏求那跋陀羅譯</span></p>
<a class="t" id="t0064b22"></a><p><a class="t-linehead" id="t-linehead0064b22"></a>如是我聞：</p>
<p>一時，佛住王舍城迦蘭陀<a class="t" id="t0064b23"></a>竹園。爾時，尊者舍利弗、尊者摩訶拘絺羅在<a class="t" id="t0064b24"></a>耆闍崛山。</p>
<p><a class="t-linehead" id="t-linehead0064b24"></a>時，尊者拘絺羅晡時從禪起，詣尊<a class="t" id="t0064b25"></a>者舍利弗所，共相問訊，種種相娛悅已，却<a class="t" id="t0064b26"></a>坐一面。</p>
<p><a class="t-linehead" id="t-linehead0064b26"></a>時，尊者摩訶拘絺羅語舍利弗言：<a class="t" id="t0064b27"></a>「欲有所問，寧有閑暇為我說不？」</p>
<p><a class="t-linehead" id="t-linehead0064b27"></a>舍利弗言：<a class="t" id="t0064b28"></a>「隨仁所問，知者當說。」</p>
<p><a class="t-linehead" id="t-linehead0064b28"></a>摩訶拘絺羅問舍利弗<a class="t" id="t0064b29"></a>言：「所謂無明。云何是無明？誰有此無明？」</p>
<p><a class="t-linehead" id="t-linehead0064b29"></a>舍<a class="t" id="t0064c01"></a>利弗答言：「無明者謂不知，不知者是無明。」</p>
<p><a class="t-linehead" id="t-linehead0064c01"></a>「何<a class="t" id="t0064c02"></a>所不知？」</p>
<p><a class="t-linehead" id="t-linehead0064c02"></a>「謂色無常，色無常如實不知，色磨滅<a class="t" id="t0064c03"></a>法，色磨滅法如實不知，色生滅法，色生滅法<a class="t" id="t0064c04"></a>如實不知。受、想、行、識，受、想、行、識無常如實不<a class="t" id="t0064c05"></a>知，識磨滅法，識磨滅法如實不知，識生滅法，<a class="t" id="t0064c06"></a>識生滅法如實不知。摩訶拘絺羅！於此五<a class="t" id="t0064c07"></a>受陰如實不知、不見、無無間等、愚、闇、不明，<a class="t" id="t0064c08"></a>是名無明，成就此者，名有無明。」</p>
<p><a class="t-linehead" id="t-linehead0064c08"></a>又問：「舍<a class="t" id="t0064c09"></a>利弗！所謂明者，云何為明？誰有此明？」</p>
<p><a class="t-linehead" id="t-linehead0064c09"></a>舍<a class="t" id="t0064c10"></a>利弗言：「摩訶拘絺羅！所謂明者是知，知者<a class="t" id="t0064c11"></a>是名為明。」</p>
<p><a class="t-linehead" id="t-linehead0064c11"></a>又問：「何所知？」</p>
<p>「謂知色無常，知<a class="t" id="t0064c12"></a>色無常如實知；色磨滅法，色磨滅法如實<a class="t" id="t0064c13"></a>知；色生滅法，色生滅法如實知。受、想、行、識，<a class="t" id="t0064c14"></a>受、想、行、識無常如實知，識磨滅法，識磨滅法<a class="t" id="t0064c15"></a>如實知，識生滅法，識生滅法如實知。拘絺羅！<a class="t" id="t0064c16"></a>於此五受陰如實知、見、明、覺、慧、無間等，是<a class="t" id="t0064c17"></a>名為明；成就此法者，是名有明。」</p>
<p><a class="t-linehead" id="t-linehead0064c17"></a>是二正<a class="t" id="t0064c18"></a>士各聞所說，展轉隨喜，從坐而起，各還本<a class="t" id="t0064c19"></a>處。</p>
<a class="t" id="t0064c20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>