<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa346"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 346</span><span class="mirror-right">（三四六）</span></h1></div><p><a class="t-linehead" id="t-linehead0095c17"></a>如是我聞：</p><p>一時，佛住王舍城迦蘭陀竹<a class="t" id="t0095c18"></a>園。</p><p><a class="t-linehead" id="t-linehead0095c18"></a>爾時，世尊告諸比丘：「有三法，世間所不<a class="t" id="t0095c19"></a>愛、不念、不可意。何等為三？謂老、病、死。世間若<a class="t" id="t0095c20"></a>無此三法不可愛、不可念、不可意者，如來、應、<a class="t" id="t0095c21"></a>等正覺不出於世間，世間亦不知有如來、<a class="t" id="t0095c22"></a>應、等正覺知見，說正法、律。以世間有老、病、<a class="t" id="t0095c23"></a>死三法不可愛、不可念、不可意故，是故如來、<a class="t" id="t0095c24"></a>應、等正覺出於世間，世間知有如來、應、等<a class="t" id="t0095c25"></a>正覺所知、所見，說正法、律。</p><p><a class="t-linehead" id="t-linehead0095c25"></a>「以三法不斷故，<a class="t" id="t0095c26"></a>不堪能離老、病、死。何等為三？謂貪、恚、癡，復<a class="t" id="t0095c27"></a>有三法不斷故，不堪能離貪、恚、癡。何等為<a class="t" id="t0095c28"></a>三？謂身見、戒取、疑，復有三法不斷故，不堪<a class="t" id="t0095c29"></a>能離身見、戒取、疑。何等為三？謂不正思惟、<a class="t" id="t0096a01"></a>習近邪道，及懈怠心，復有三法不斷故，不<a class="t" id="t0096a02"></a>堪能離不正思惟、習近邪道及懈怠心。何等<a class="t" id="t0096a03"></a>為三？謂失念、不正知、亂心，復有三法不斷<a class="t" id="t0096a04"></a>故，不堪能離失念、不正知、亂心。何等為三？<a class="t" id="t0096a05"></a>謂掉、不律儀、不學戒，復有三法不斷故，不<a class="t" id="t0096a06"></a>堪能離掉、不律儀、不學戒。何等為三？謂不<a class="t" id="t0096a07"></a>信、難教、懈怠，復有三法不斷故，不堪能<a class="t" id="t0096a08"></a>離不信、難教、嬾墮。何等為三？謂不欲見聖、<a class="t" id="t0096a09"></a>不欲聞法、常求人短，復有三法不斷故，<a class="t" id="t0096a10"></a>不堪能離不欲見聖、不欲聞法、常求人短。<a class="t" id="t0096a11"></a>何等為三？謂不恭敬、戾語、習惡知識，復有三<a class="t" id="t0096a12"></a>法不斷故，不堪能離不恭敬、戾語、習惡知<a class="t" id="t0096a13"></a>識。何等為三？謂無慚、無愧、放逸，此三法不斷<a class="t" id="t0096a14"></a>故，不堪能離不恭敬、戾語、習惡知識。</p><p><a class="t-linehead" id="t-linehead0096a14"></a>「所以<a class="t" id="t0096a15"></a>者何？以無慚、無愧故放逸，放逸故不恭敬，<a class="t" id="t0096a16"></a>不恭敬故習惡知識，習惡知識故不欲見<a class="t" id="t0096a17"></a>聖、不欲聞法、常求人短，求人短故不信、<a class="t" id="t0096a18"></a>難教、戾語、嬾墮，嬾墮故掉、不律儀、不學戒，不<a class="t" id="t0096a19"></a>學戒故失念、不正知、亂心，亂心故不正思惟、<a class="t" id="t0096a20"></a>習近邪道、懈怠心，懈怠心故身見、戒取、疑，疑<a class="t" id="t0096a21"></a>故不離貪、恚、癡，不離貪、恚、癡故不堪能<a class="t" id="t0096a22"></a>離老、病、死。</p><p><a class="t-linehead" id="t-linehead0096a22"></a>「斷三法故，堪能離老、病、死。云<a class="t" id="t0096a23"></a>何三？謂貪、恚、癡，此三法斷已，堪能離老、病、<a class="t" id="t0096a24"></a>死，復三法斷故，堪能離貪、恚、癡。云何三？謂<a class="t" id="t0096a25"></a>身見、戒取、疑，此三法斷故，堪能離貪、恚、癡，<a class="t" id="t0096a26"></a>復三法斷故，堪能離身見、戒取、疑。云何為<a class="t" id="t0096a27"></a>三？謂不正思惟、習近邪道、起懈怠心，此三<a class="t" id="t0096a28"></a>法斷故，堪能離身見、戒取、疑，復三法斷故，<a class="t" id="t0096a29"></a>堪能離不正思惟、習近邪道及懈怠心。云何<a class="t" id="t0096b01"></a>為三？謂失念心、不正知、亂心，此三法斷故，<a class="t" id="t0096b02"></a>堪能離不正思惟、習近邪道及心懈怠，復三<a class="t" id="t0096b03"></a>法斷故，堪能離失念心、不正知、亂心。何等<a class="t" id="t0096b04"></a>為三？謂掉、不律儀、犯戒，此三法斷故，堪<a class="t" id="t0096b05"></a>能離失念心、不正知、亂心，復有三法斷故，<a class="t" id="t0096b06"></a>堪能離掉、不律儀、犯戒。云何三？謂不信、難<a class="t" id="t0096b07"></a>教、嬾墮，此三法斷故，堪能離掉、不律儀、犯<a class="t" id="t0096b08"></a>戒，復有三法斷故，堪能離不信、難教、嬾墮。<a class="t" id="t0096b09"></a>云何為三？謂不欲見聖、不樂聞法、好求<a class="t" id="t0096b10"></a>人短，此三法斷故，堪能離不信、難教、嬾墮，<a class="t" id="t0096b11"></a>復三法斷故，堪能離不欲見聖、不欲聞法、好<a class="t" id="t0096b12"></a>求人短。云何為三？謂不恭敬、戾語、習惡知<a class="t" id="t0096b13"></a>識，此三法斷故，離不欲見聖、不欲聞法、好<a class="t" id="t0096b14"></a>求人短，復有三法斷故，堪能離不恭敬、戾<a class="t" id="t0096b15"></a>語、習惡知識。云何三？謂無慚、無愧、放逸。</p><p><a class="t-linehead" id="t-linehead0096b15"></a>「所以<a class="t" id="t0096b16"></a>者何？以慚愧故不放逸，不放逸故恭敬順<a class="t" id="t0096b17"></a>語、為善知識，為善知識故樂見賢聖、樂聞<a class="t" id="t0096b18"></a>正法、不求人短，不求人短故生信、順語、精<a class="t" id="t0096b19"></a>進，精進故不掉、住律儀、學戒，學戒故不失念、<a class="t" id="t0096b20"></a>正知、住不亂心，不亂心故正思惟、習近正道、<a class="t" id="t0096b21"></a>心不懈怠，心不懈怠故不著身見、不著<a class="t" id="t0096b22"></a>戒取、度疑惑，不疑故不起貪、恚、癡，離貪、恚、<a class="t" id="t0096b23"></a>癡故堪能斷老、病、死。」</p><p><a class="t-linehead" id="t-linehead0096b23"></a>佛說此經已，諸比丘<a class="t" id="t0096b24"></a>聞佛所說，歡喜奉行。</p><a class="t" id="t0096b25"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
