<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="494"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（四九四）</h1></div><p>如是我聞：</p><p>一時，佛住王舍城迦蘭陀<a class="t" id="t0128c20"></a>竹園。尊者舍利弗在耆闍崛山中。</p><p>爾時，尊者<a class="t" id="t0128c21"></a>舍利弗晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，出耆闍崛山，入王<a class="t" id="t0128c22"></a>舍城乞食，於路邊見一大枯樹，即於樹下<a class="t" id="t0128c23"></a>敷坐具，<span class="gaiji">歛<!--gaiji,歛,1[僉*殳],2&#x23ACD;,3--></span>身正坐，語諸比丘：「若有比丘修<a class="t" id="t0128c24"></a>習禪思，得神通力，心得自在，欲令此枯樹<a class="t" id="t0128c25"></a>成地，即時為地。所以者何？謂此枯樹中有<a class="t" id="t0128c26"></a>地界。是故，比丘得神通力，心作地解，即成<a class="t" id="t0128c27"></a>地不異。</p><p>「若有比丘得神通力，自在如意，欲<a class="t" id="t0128c28"></a>令此樹為水、火、風、金、銀等物，悉皆成就不<a class="t" id="t0128c29"></a>異。所以者何？謂此枯樹有水界故。是故，比<a class="t" id="t0129a01"></a>丘！禪思得神通力，自在如意，欲令枯樹成<a class="t" id="t0129a02"></a>金，即時成金不異，及餘種種諸物，悉成不<a class="t" id="t0129a03"></a>異。所以者何？以彼枯樹有種種界故。是故，<a class="t" id="t0129a04"></a>比丘！禪思得神通力，自在如意，為種種物<a class="t" id="t0129a05"></a>悉成不異，比丘當知，比丘禪思神通境界<a class="t" id="t0129a06"></a>不可思議。是故，比丘！當勤禪思，學諸神通。」<a class="t" id="t0129a07"></a></p><p>舍利弗說是經已，諸比丘聞其所說，歡喜<a class="t" id="t0129a08"></a>奉行。<a class="t" id="t0129a09"></a></p></article></section></div></body></html>
