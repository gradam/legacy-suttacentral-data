<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1136">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1136</span><span class="mirror-right">（一一三六） 月喻</span></h1>
</div>
<p><a class="t-linehead" id="t-linehead0299c06"></a>如是我聞：</p>
<p>一時，佛住舍衛國迦蘭<a class="t" id="t0299c07"></a>陀竹園。</p>
<p><a class="t-linehead" id="t-linehead0299c07"></a>爾時，世尊告諸比丘：「當如月譬住，<a class="t" id="t0299c08"></a>如新學，慚愧軟下，攝心斂形而入他家。如<a class="t" id="t0299c09"></a>明目士夫臨深登峰，攝心斂形，難速前進。<a class="t" id="t0299c10"></a>如是，比丘如月譬住，亦如新學，慚愧軟下，<a class="t" id="t0299c11"></a>御心斂形而入他家。迦葉比丘如月譬<a class="t" id="t0299c12"></a>住，亦如新學，慚愧軟下諸高慢，御心控<a class="t" id="t0299c13"></a>形而入他家。如明目士夫臨深登峰，御<a class="t" id="t0299c14"></a>心控形，正觀而進。」</p>
<p><a class="t-linehead" id="t-linehead0299c14"></a>佛告比丘：「於意云何？比<a class="t" id="t0299c15"></a>丘為何等像類應入他家？」</p>
<p><a class="t-linehead" id="t-linehead0299c15"></a>諸比丘白佛<a class="t" id="t0299c16"></a>言：「世尊是法根、法眼、法依，唯願廣說！諸比<a class="t" id="t0299c17"></a>丘聞已，當受奉行。」</p>
<p><a class="t-linehead" id="t-linehead0299c17"></a>佛告諸比丘：「諦聽，善思，<a class="t" id="t0299c18"></a>當為汝說。若有比丘於他家心不縛著<a class="t" id="t0299c19"></a>貪樂，於他得利，他作功德，欣若在己，不<a class="t" id="t0299c20"></a>生嫉想，亦不自舉，亦不下人。如是像類<a class="t" id="t0299c21"></a>比丘應入他家。」</p>
<a class="t" id="t0299c22"></a><p><a class="t-linehead" id="t-linehead0299c22"></a>爾時，世尊以手捫摸虛空，告諸比丘：「我今<a class="t" id="t0299c23"></a>此手，寧著空、縛空、染空不？」</p>
<p><a class="t-linehead" id="t-linehead0299c23"></a>比丘白佛：「不<a class="t" id="t0299c24"></a>也，世尊！」</p>
<p><a class="t-linehead" id="t-linehead0299c24"></a>佛告比丘：「比丘之法常如是：不著、<a class="t" id="t0299c25"></a>不縛、不染心而入他家。唯迦葉比丘以不<a class="t" id="t0299c26"></a>著、不縛、不染之心而入他家，於他得利及<a class="t" id="t0299c27"></a>作功德，欣若在己，不生嫉想、不自舉、不<a class="t" id="t0299c28"></a>下人，其唯迦葉比丘應入他家。」</p>
<a class="t" id="t0299c29"></a><p><a class="t-linehead" id="t-linehead0299c29"></a>爾時，世尊復以手捫摸虛空，告諸比丘：「於<a class="t" id="t0300a01"></a>意云何？我今此手，寧著空、縛空、染空以不？」</p>
<a class="t" id="t0300a02"></a><p><a class="t-linehead" id="t-linehead0300a02"></a>諸比丘白佛言：「不也，世尊！」</p>
<p>佛告比丘：「其唯<a class="t" id="t0300a03"></a>迦葉比丘心常如是，以不著、不縛、不染之心<a class="t" id="t0300a04"></a>入於他家。」</p>
<p><a class="t-linehead" id="t-linehead0300a04"></a>爾時，世尊告諸比丘：「何等像類比<a class="t" id="t0300a05"></a>丘應清淨說法？」</p>
<p><a class="t-linehead" id="t-linehead0300a05"></a>諸比丘白佛：「世尊是法根、<a class="t" id="t0300a06"></a>法眼、法依，唯願廣說！諸比丘聞已，當受奉<a class="t" id="t0300a07"></a>行。」</p>
<p><a class="t-linehead" id="t-linehead0300a07"></a>佛告比丘：「諦聽，善思，當為汝說。若有<a class="t" id="t0300a08"></a>比丘作如是心為人說法：『何等人於我起<a class="t" id="t0300a09"></a>淨信心，為本已當得供養衣被、飲食、臥具、<a class="t" id="t0300a10"></a>湯藥。』如是說者，名不清淨說法。</p>
<p><a class="t-linehead" id="t-linehead0300a10"></a>「若復比丘<a class="t" id="t0300a11"></a>為人說法，作如是念：『世尊顯現正法、律，<a class="t" id="t0300a12"></a>離諸熾然，不待時節，即此現身，緣自覺知，<a class="t" id="t0300a13"></a>正向涅槃，而諸眾生沈溺老、病、死、憂、悲、惱、<a class="t" id="t0300a14"></a>苦，如此眾生聞正法者，以義饒益，長夜安<a class="t" id="t0300a15"></a>樂。』以是正法因緣，以慈心、悲心、哀愍心、欲<a class="t" id="t0300a16"></a>令正法久住心而為人說，是名清淨說<a class="t" id="t0300a17"></a>法。唯迦葉比丘有如是清淨心為人說法，<a class="t" id="t0300a18"></a>以如來正法、律，乃至令法久住心而為人<a class="t" id="t0300a19"></a>說。是故，諸比丘！當如是學、如是說法，於<a class="t" id="t0300a20"></a>如來正法、律，乃至令法久住心為人說法。」</p>
<a class="t" id="t0300a21"></a><p><a class="t-linehead" id="t-linehead0300a21"></a>佛說此經已，諸比丘聞佛所說，歡喜奉行。</p>
<a class="t" id="t0300a22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>