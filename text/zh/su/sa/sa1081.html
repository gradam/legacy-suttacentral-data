<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1081"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一○八一）</h1></div><p class="suttainfo"><span class="t-juanname">雜阿含經卷第三十九</span><a class="t" id="t0283a18"></a><a class="t" id="t0283a19"></a><br><span class="t-byline">宋天竺三藏求那跋陀羅譯</span><a class="t" id="t0283a20"></a><a class="t" id="t0283a20_2"></a></p><p>如是我聞：</p><p>一時，佛住波羅<span class="gaiji">［木*奈］<!--gaiji,,1[木*奈],2&#x3B88;,3--></span>國鹿<a class="t" id="t0283a21"></a>野苑中。</p><p>爾時，世尊晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入波羅<a class="t" id="t0283a22"></a><span class="gaiji">［木*奈］<!--gaiji,,1[木*奈],2&#x3B88;,3--></span>城乞食。時，有異比丘著衣持<span class="gaiji">鉢<!--gaiji,缽,1[金*本],2&#x9262;,3--></span>，入城<a class="t" id="t0283a23"></a>乞食，於其路邊，住一樹下，起不善覺，以<a class="t" id="t0283a24"></a>依惡貪。</p><p>爾時，世尊見彼比丘住一樹下，以<a class="t" id="t0283a25"></a>生不善覺，依惡貪嗜，而告之曰：「比丘！比<a class="t" id="t0283a26"></a>丘！莫種苦種，而發熏生臭，汁漏流出。若<a class="t" id="t0283a27"></a>比丘種苦種子，自發生臭，汁漏流出者，欲<a class="t" id="t0283a28"></a>令蛆蠅不競集者，無有是處！」</p><p>時，彼比丘<a class="t" id="t0283a29"></a>作是念：「世尊知我心之惡念。」即生恐怖，身<a class="t" id="t0283b01"></a>毛皆<span class="gaiji">竪<!--gaiji,豎,1[豎-豆+立],2&#x7AEA;,3--></span>。</p><p>爾時，世尊入城乞食畢，還精舍，舉<a class="t" id="t0283b02"></a>衣<span class="gaiji">鉢<!--gaiji,缽,1[金*本],2&#x9262;,3--></span>，洗足已，入室坐禪。晡時從禪覺，至於<a class="t" id="t0283b03"></a>僧中，於眾前敷座而坐，告諸比丘：「我今晨<a class="t" id="t0283b04"></a>朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入城乞食，見一比丘住於樹<a class="t" id="t0283b05"></a>下，以生不善覺，依惡貪嗜。我時見已，即告<a class="t" id="t0283b06"></a>之言：『比丘！比丘！莫種苦種，發熏生臭，惡汁<a class="t" id="t0283b07"></a>流出。若有比丘種苦種子，發熏生臭，惡汁<a class="t" id="t0283b08"></a>流出，蛆蠅不集，無有是處！』時，彼比丘即思<a class="t" id="t0283b09"></a>念：『佛已知我心之所念。』慚愧恐怖，心驚毛<a class="t" id="t0283b10"></a><span class="gaiji">竪<!--gaiji,豎,1[豎-豆+立],2&#x7AEA;,3--></span>，隨路而去。」</p><p>時，有異比丘從坐起，整衣<a class="t" id="t0283b11"></a>服，偏袒右肩，合掌白佛：「世尊！云何苦種？云<a class="t" id="t0283b12"></a>何生臭？云何汁流？云何蛆蠅？」</p><p>佛告比丘：「忿<a class="t" id="t0283b13"></a>怒煩怨，名曰苦種。五欲功德，名為生臭。於<a class="t" id="t0283b14"></a>六觸入處不攝律儀，是名汁流。謂觸入處<a class="t" id="t0283b15"></a>不攝已，貪、憂、諸惡不善心競生，是名蛆蠅。」<a class="t" id="t0283b16"></a>爾時，世尊即說偈言：<a class="t" id="t0283b17"></a></p><blockquote class="gatha"><p>「耳目不防護，　　貪欲從是生，<a class="t" id="t0283b18"></a><br>是名為苦種。　　生臭汁潛流，<a class="t" id="t0283b19"></a><br>諸覺觀氣味，　　依於惡貪嗜，<a class="t" id="t0283b20"></a><br>聚落及空處，　　若於晝若夜，<a class="t" id="t0283b21"></a><br>遠離修梵行，　　究竟於苦邊，<a class="t" id="t0283b22"></a><br>若內心寂靜，　　決定諦明了。<a class="t" id="t0283b23"></a><br>臥覺常安樂，　　諸惡蛆蠅滅，<a class="t" id="t0283b24"></a><br>正士所習近，　　善說賢聖路。<a class="t" id="t0283b25"></a><br>了知八正道，　　不還更受身。」<a class="t" id="t0283b26"></a></p></blockquote><p>佛說此經已，諸比丘聞佛所說，歡喜奉行。<a class="t" id="t0283b27"></a></p></article></section></div></body></html>