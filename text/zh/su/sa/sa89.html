<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="89"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（八九）</h1></div><p>如是我聞：</p><p>一時，佛住舍衛國祇樹給孤<a class="t" id="t0022c04"></a>獨園。</p><p>時，有年少婆羅門名優波迦，來詣佛<a class="t" id="t0022c05"></a>所，與世尊面相問訊慰勞已，退坐一面，白<a class="t" id="t0022c06"></a>佛言：「瞿曇！諸婆羅門常稱歎邪盛大會，沙<a class="t" id="t0022c07"></a>門瞿曇亦復稱歎邪盛大會不？」</p><p>佛告優波<a class="t" id="t0022c08"></a>迦：「我不一向稱歎，或有邪盛大會可稱<a class="t" id="t0022c09"></a>歎，或有邪盛大會不可稱歎。」</p><p>優波迦白佛：<a class="t" id="t0022c10"></a>「何等邪盛大會可稱歎？何等邪盛大會不可<a class="t" id="t0022c11"></a>稱歎？」</p><p>佛告優波迦：「若邪盛大會繫群少特<a class="t" id="t0022c12"></a>牛、水特、水牸，及諸羊犢、小小眾生悉皆傷殺，<a class="t" id="t0022c13"></a>逼迫苦切，僕使作人，鞭笞恐怛，悲泣號呼，<a class="t" id="t0022c14"></a>不喜不樂，眾苦作役。如是等邪盛大會，<a class="t" id="t0022c15"></a>我不稱歎，以造大難故。若復大會不繫<a class="t" id="t0022c16"></a>縛群牛，乃至不令眾生辛苦作役者。如是<a class="t" id="t0022c17"></a>邪盛大會，我所稱歎，以不造大難故。爾時，<a class="t" id="t0022c18"></a>世尊即說偈言：<a class="t" id="t0022c19"></a></p><blockquote class="gatha"><p>「馬祀等大會，　　造諸大難事，<a class="t" id="t0022c20"></a><br>如是等邪盛，　　大仙不稱歎。<a class="t" id="t0022c21"></a><br>繫縛諸眾生，　　殺害微細蟲，<a class="t" id="t0022c22"></a><br>是非為正會，　　大仙不隨順。<a class="t" id="t0022c23"></a><br>若不害眾生，　　造作眾難者，<a class="t" id="t0022c24"></a><br>是等名正會，　　大仙隨稱歎。<a class="t" id="t0022c25"></a><br>惠施修供養，　　為應法邪盛，<a class="t" id="t0022c26"></a><br>施者清淨心，　　梵行良福田。<a class="t" id="t0022c27"></a><br>如是大會者，　　是則羅漢會，<a class="t" id="t0022c28"></a><br>是會得大果，　　諸天皆歡喜。<a class="t" id="t0022c29"></a><br>自行恭敬請，　　自手而施與，<a class="t" id="t0023a01"></a><br>彼我悉清淨，　　是施得大果。<a class="t" id="t0023a02"></a><br>慧者如是施，　　信心應解脫，<a class="t" id="t0023a03"></a><br>無罪樂世間，　　智者往生彼。」<a class="t" id="t0023a04"></a></p></blockquote><p>佛說此經已，優波迦婆羅門聞佛所說，歡<a class="t" id="t0023a05"></a>喜隨喜，作禮而去。<a class="t" id="t0023a06"></a></p></article></section></div></body></html>