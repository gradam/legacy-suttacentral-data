<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1179"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1179</span><span class="mirror-right">（一一七九）</span></h1></div><p><a class="t-linehead" id="t-linehead0318b12"></a>如是我聞：</p><p>一時，佛住毘舍離國大林<a class="t" id="t0318b13"></a>精舍。</p><p><a class="t-linehead" id="t-linehead0318b13"></a>時，有毘梨耶婆羅豆婆遮婆羅門，晨<a class="t" id="t0318b14"></a>朝買牛，未償其價，即日失牛，六日不見。</p><p><a class="t-linehead" id="t-linehead0318b14"></a>時，<a class="t" id="t0318b15"></a>婆羅門為覓牛故，至大林精舍，遙見世尊<a class="t" id="t0318b16"></a>坐一樹下，儀容挺特，諸根清淨，其心寂默，成<a class="t" id="t0318b17"></a>就止觀，其身金色，光明焰照。見已，即詣其前，<a class="t" id="t0318b18"></a>而說偈言：</p><a class="t" id="t0318b19"></a><blockquote class="gatha"><p>「云何無所求，　　空寂在於此，<a class="t" id="t0318b20"></a><br>　獨一處空閑，　　而得心所樂？」</p></blockquote><a class="t" id="t0318b21"></a><p><a class="t-linehead" id="t-linehead0318b21"></a>爾時，世尊說偈答曰：</p><a class="t" id="t0318b22"></a><blockquote class="gatha"><p>「若失若復得，　　於我心不亂。<a class="t" id="t0318b23"></a><br>　婆羅門當知，　　莫謂彼如我，<a class="t" id="t0318b24"></a><br>　心計於得失，　　其心不自在。」</p></blockquote><a class="t" id="t0318b25"></a><p><a class="t-linehead" id="t-linehead0318b25"></a>時，婆羅門復說偈言：</p><a class="t" id="t0318b26"></a><blockquote class="gatha"><p>「最勝梵志處，　　如比丘所說；<a class="t" id="t0318b27"></a><br>　我今當自說，　　真實語諦聽。<a class="t" id="t0318b28"></a><br>　沙門今定非，　　晨朝失牛者，<a class="t" id="t0318b29"></a><br>　六日求不得，　　是故安樂住。<a class="t" id="t0318c01"></a><br>　沙門今定非，　　種殖胡麻田，<a class="t" id="t0318c02"></a><br>　慮其草荒沒，　　是故安樂住。<a class="t" id="t0318c03"></a><br>　沙門今定非，　　種稻田乏水，<a class="t" id="t0318c04"></a><br>　畏葉枯便死，　　是故安樂住。<a class="t" id="t0318c05"></a><br>　沙門今定無，　　寡女有七人，<a class="t" id="t0318c06"></a><br>　悉養孤遺子，　　是故安樂住。<a class="t" id="t0318c07"></a><br>　沙門今定無，　　七不愛念子，<a class="t" id="t0318c08"></a><br>　放逸多負債，　　是故安樂住。<a class="t" id="t0318c09"></a><br>　沙門今定無，　　債主守其門，<a class="t" id="t0318c10"></a><br>　求索長息財，　　是故安樂住。<a class="t" id="t0318c11"></a><br>　沙門今定無，　　七領重臥具，<a class="t" id="t0318c12"></a><br>　憂勤擇諸蟲，　　是故安樂住。<a class="t" id="t0318c13"></a><br>　沙門今定無，　　赤眼黃髮婦，<a class="t" id="t0318c14"></a><br>　晝夜聞惡聲，　　是故安樂住。<a class="t" id="t0318c15"></a><br>　沙門今定無，　　空倉群鼠戲，<a class="t" id="t0318c16"></a><br>　常憂其羸乏，　　是故安樂住。」</p></blockquote><a class="t" id="t0318c17"></a><p><a class="t-linehead" id="t-linehead0318c17"></a>爾時，世尊說偈答言：</p><a class="t" id="t0318c18"></a><blockquote class="gatha"><p>「我今日定不，　　晨朝失其牛，<a class="t" id="t0318c19"></a><br>　六日求不得，　　是故安樂住。<a class="t" id="t0318c20"></a><br>　我今日定無，　　種殖胡麻田，<a class="t" id="t0318c21"></a><br>　常恐其荒沒，　　是故安樂住。<a class="t" id="t0318c22"></a><br>　我今日定無，　　種稻田乏水，<a class="t" id="t0318c23"></a><br>　畏葉便枯死，　　是故安樂住。<a class="t" id="t0318c24"></a><br>　我今日定無，　　寡女有七人，<a class="t" id="t0318c25"></a><br>　悉養孤遺子，　　是故安樂住。<a class="t" id="t0318c26"></a><br>　我今日定無，　　七不愛念子，<a class="t" id="t0318c27"></a><br>　放逸多負債，　　是故安樂住。<a class="t" id="t0318c28"></a><br>　我今日定無，　　債主守其門，<a class="t" id="t0318c29"></a><br>　求索長息財，　　是故安樂住。<a class="t" id="t0319a01"></a><br>　我今日定無，　　七領重臥具，<a class="t" id="t0319a02"></a><br>　憂勤擇諸蟲，　　是故安樂住。<a class="t" id="t0319a03"></a><br>　我今日定無，　　黃頭赤眼婦，<a class="t" id="t0319a04"></a><br>　晝夜聞惡聲，　　是故安樂住。<a class="t" id="t0319a05"></a><br>　我今日定無，　　空倉群鼠戲，<a class="t" id="t0319a06"></a><br>　常憂其羸乏，　　是故安樂住。<a class="t" id="t0319a07"></a><br>　不捨念不念，　　眾生安樂住，<a class="t" id="t0319a08"></a><br>　斷欲離恩愛，　　而得安樂住。」</p></blockquote><a class="t" id="t0319a09"></a><p><a class="t-linehead" id="t-linehead0319a09"></a>爾時，世尊為精進婆羅豆婆遮婆羅門種種<a class="t" id="t0319a10"></a>說法，示、教、照、喜，如佛常法，次第說法，布施、<a class="t" id="t0319a11"></a>持戒，乃至於正法中，心得無畏。即從座起，<a class="t" id="t0319a12"></a>合掌白佛：「我今得於正法、律出家學道，成<a class="t" id="t0319a13"></a>比丘分，修梵行不？」</p><p><a class="t-linehead" id="t-linehead0319a13"></a>佛告婆羅門：「汝今可得<a class="t" id="t0319a14"></a>於正法、律出家、受具足，修諸梵行，乃至得<a class="t" id="t0319a15"></a>阿羅漢，心善解脫。」</p><p><a class="t-linehead" id="t-linehead0319a15"></a>爾時，精進婆羅豆婆遮婆<a class="t" id="t0319a16"></a>羅門得阿羅漢，緣自覺知，得解脫樂，而說<a class="t" id="t0319a17"></a>偈言：</p><a class="t" id="t0319a18"></a><blockquote class="gatha"><p>「我今甚欣樂，　　大仙法之上，<a class="t" id="t0319a19"></a><br>　得離貪欲樂，　　不生見於佛。」</p></blockquote><a class="t" id="t0319a20"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
