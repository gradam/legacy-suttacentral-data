<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1268"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一二六八）</h1></div><p>如是我聞：</p><p>一時，佛住舍衛國祇樹給<a class="t" id="t0348b24"></a>孤獨園。時，有一天子，容色絕妙，於後夜時來<a class="t" id="t0348b25"></a>詣佛所，稽首佛足，退坐一面。其身光明遍<a class="t" id="t0348b26"></a>照祇樹給孤獨園。</p><p>時，彼天子白佛言：「比丘<a class="t" id="t0348b27"></a>知一切眾生所著、所集，決定解脫、廣解脫、極<a class="t" id="t0348b28"></a>廣解脫耶？」</p><p>佛告天子：「我悉知一切眾生所著、<a class="t" id="t0348b29"></a>所集，決定解脫、廣解脫、極廣解脫。」天子白佛：<a class="t" id="t0348c01"></a>「比丘云何知一切眾生所著、所集，決定解脫、廣<a class="t" id="t0348c02"></a>解脫、極廣解脫？」</p><p>佛告天子：「愛喜滅盡，我心<a class="t" id="t0348c03"></a>解脫；心解脫已，故知一切眾生所著、所集，決定<a class="t" id="t0348c04"></a>解脫、廣解脫、極廣解脫。」</p><p>時，彼天子復說偈言：<a class="t" id="t0348c05"></a></p><blockquote class="gatha"><p>「久見婆羅門，　　逮得般涅槃，<a class="t" id="t0348c06"></a><br>一切怖已過，　　永超世恩愛。」<a class="t" id="t0348c07"></a></p></blockquote><p>時，彼天子聞佛所說，歡喜隨喜，稽首佛足，即<a class="t" id="t0348c08"></a>沒不現。<a class="t" id="t0348c09"></a></p></article></section></div></body></html>
