<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="392"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（三九二）</h1></div><p>如是我聞：</p><p>一時，佛住波羅<span class="gaiji">［木*奈］<!--gaiji,,1[木*奈],2&#x3B88;,3--></span>國仙人<a class="t" id="t0105c16"></a>住處鹿野苑中。</p><p>爾時，世尊告諸比丘：「若沙門、<a class="t" id="t0105c17"></a>婆羅門於苦聖諦不如實知，苦集聖諦不<a class="t" id="t0105c18"></a>如實知，苦滅聖諦不如實知，苦滅道跡聖<a class="t" id="t0105c19"></a>諦不如實知，當知是沙門、婆羅門不得脫<a class="t" id="t0105c20"></a>苦。若沙門、婆羅門於苦聖諦如實知，於苦<a class="t" id="t0105c21"></a>集聖諦如實知，於苦滅聖諦如實知，於苦<a class="t" id="t0105c22"></a>滅道跡聖諦如實知，當知是沙門、婆羅門<a class="t" id="t0105c23"></a>解脫於苦。」</p><p>佛說此經已，諸比丘聞佛所說，<a class="t" id="t0105c24"></a>歡喜奉行。<a class="t" id="t0105c25"></a></p><p>「如於苦不解脫、解脫。如是捨惡趣不解脫、<a class="t" id="t0105c26"></a>解脫，堪能捨戒退減，不捨戒退減，能自說<a class="t" id="t0105c27"></a>得過人法自證，不能自說得過人法作證，<a class="t" id="t0105c28"></a>能於此外求良福田，不能於此外求良<a class="t" id="t0105c29"></a>福田。<a class="t" id="t0106a01"></a></p><p>「能於此外求大師，不能於此外求大師，<a class="t" id="t0106a02"></a>不能越苦，堪能越苦，不堪能脫苦，堪能<a class="t" id="t0106a03"></a>脫苦。」<a class="t" id="t0106a04"></a></p><p>如是上諸經重說悉繼以偈：<a class="t" id="t0106a05"></a></p><blockquote class="gatha"><p>「若不知苦者，　　及彼眾苦因，<a class="t" id="t0106a06"></a><br>一切諸苦法，　　寂滅永無餘。<a class="t" id="t0106a07"></a><br>若不知道跡，　　能思一切苦，<a class="t" id="t0106a08"></a><br>心解脫於苦，　　慧解脫亦然。<a class="t" id="t0106a09"></a><br>不能越眾苦，　　令苦究竟脫，<a class="t" id="t0106a10"></a><br>若如實知苦，　　亦知眾苦因。<a class="t" id="t0106a11"></a><br>及一切諸苦，　　永滅盡無餘，<a class="t" id="t0106a12"></a><br>若復如實知，　　息苦之道跡。<a class="t" id="t0106a13"></a><br>意解脫具足，　　慧解脫亦然，<a class="t" id="t0106a14"></a><br>堪能越眾苦，　　究竟得解脫。」<a class="t" id="t0106a15"></a></p></blockquote><p>佛說此經已，諸比丘聞佛所說，歡喜奉行。<a class="t" id="t0106a16"></a></p></article></section></div></body></html>