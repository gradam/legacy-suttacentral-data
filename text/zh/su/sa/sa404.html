<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="404"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（四○四）</h1></div><p>如是我聞：</p><p>一時，佛在摩竭國人間遊<a class="t" id="t0108a25"></a>行，王舍城波羅利弗是中間竹林聚落，大王<a class="t" id="t0108a26"></a>於中作福德舍。爾時，世尊與諸大眾於中<a class="t" id="t0108a27"></a>止宿。</p><p>爾時，世尊告諸比丘：「汝等當行，共至<a class="t" id="t0108a28"></a>申恕林。」</p><p>爾時，世尊與諸大眾到申恕林，坐<a class="t" id="t0108a29"></a>樹下。</p><p>爾時，世尊手把樹葉，告諸比丘：「此手<a class="t" id="t0108b01"></a>中葉為多耶？大林樹葉為多？」</p><p>比丘白佛：「世<a class="t" id="t0108b02"></a>尊！手中樹葉甚少，彼大林中樹葉無量，百千<a class="t" id="t0108b03"></a>億萬倍，乃至算數譬類不可為比。」</p><p>「如是，諸<a class="t" id="t0108b04"></a>比丘！我成等正覺，自所見法，為人定說者，<a class="t" id="t0108b05"></a>如手中樹葉。所以者何？彼法義饒益、法饒<a class="t" id="t0108b06"></a>益、梵行饒益、明、慧、正覺、向於涅槃。如大林<a class="t" id="t0108b07"></a>樹葉，如我成等正覺，自知正法，所不說<a class="t" id="t0108b08"></a>者，亦復如是。所以者何？彼法非義饒益，非<a class="t" id="t0108b09"></a>法饒益，非梵行饒益、明、慧、正覺、正向涅槃<a class="t" id="t0108b10"></a>故。是故，諸比丘！於四聖諦未無間等者，<a class="t" id="t0108b11"></a>當勤方便，起增上欲，學無間等。」</p><p>佛說此經<a class="t" id="t0108b12"></a>已，諸比丘聞佛所說，歡喜奉行。<a class="t" id="t0108b13"></a></p></article></section></div></body></html>
