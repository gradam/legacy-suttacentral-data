<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="996"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九九六）</h1></div><p>如是我聞：</p><p>一時，佛住舍衛國祇樹給<a class="t" id="t0261a14"></a>孤獨園。</p><p>時，有一天子，容色絕妙，於後夜<a class="t" id="t0261a15"></a>時來詣佛所，稽首佛足，退坐一面。身諸光<a class="t" id="t0261a16"></a>明遍照祇樹給孤獨園。</p><p>時，彼天子而說偈言：<a class="t" id="t0261a17"></a></p><blockquote class="gatha"><p>「不欲起憍慢，　　善自調其心，<a class="t" id="t0261a18"></a><br>未曾修寂默，　　亦不入正受，<a class="t" id="t0261a19"></a><br>處林而放逸，　　不度死彼岸。」<a class="t" id="t0261a20"></a></p></blockquote><p>爾時，世尊說偈答言：<a class="t" id="t0261a21"></a></p><blockquote class="gatha"><p>「已離於憍慢，　　心常入正受，<a class="t" id="t0261a22"></a><br>明智善分別，　　解脫一切縛，<a class="t" id="t0261a23"></a><br>獨一處閑林，　　其心不放逸，<a class="t" id="t0261a24"></a><br>於彼死魔怨，　　疾得度彼岸。」<a class="t" id="t0261a25"></a></p></blockquote><p>時，彼天子復說偈言：<a class="t" id="t0261a26"></a></p><blockquote class="gatha"><p>「久見婆羅門，　　逮得般涅槃，<a class="t" id="t0261a27"></a><br>一切怖已過，　　永超世恩愛。」<a class="t" id="t0261a28"></a></p></blockquote><p>時，彼天子聞佛所說，歡喜隨喜，稽首佛足，即<a class="t" id="t0261a29"></a>沒不現。<a class="t" id="t0261a30"></a></p></article></section></div></body></html>