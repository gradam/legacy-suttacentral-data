<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="990"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九九○）</h1></div><p>如是我聞：</p><p>一時，佛住舍衛國祇樹給<a class="t" id="t0257b27"></a>孤獨園。</p><p>爾時，尊者阿難晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，詣<a class="t" id="t0257b28"></a>舍衛城，次第乞食，至鹿住優婆夷舍。</p><p>鹿住<a class="t" id="t0257b29"></a>優婆夷遙見尊者阿難，疾敷床座，白言：「尊<a class="t" id="t0257c01"></a>者阿難令坐。」</p><p>時，鹿住優婆夷稽首禮阿難足，<a class="t" id="t0257c02"></a>退住一面，白尊者阿<span class="corr" title="[雖&gt;難]">難</span>：「云何言世尊知法？<a class="t" id="t0257c03"></a>我父富蘭那先修梵行，離欲清淨，不著香<a class="t" id="t0257c04"></a>花，遠諸凡鄙；叔父梨師達多不修梵行，然<a class="t" id="t0257c05"></a>其知足。二俱命終，而今世尊俱記二人同生<a class="t" id="t0257c06"></a>一趣，同一受生，同於後世得斯陀含，生<a class="t" id="t0257c07"></a>兜率天，一來世間，究竟苦邊。云何？阿難！修<a class="t" id="t0257c08"></a>梵行、不修梵行，同生一趣、同一受生、同<a class="t" id="t0257c09"></a>其後世？」</p><p>阿難答言：「姊妹！汝今且停。汝不能<a class="t" id="t0257c10"></a>知眾生世間根之差別，如來悉知眾生世間<a class="t" id="t0257c11"></a>根之優劣。」如是說已，從坐起去。</p><p>時，尊者阿難<a class="t" id="t0257c12"></a>還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足已，往詣佛所，稽首<a class="t" id="t0257c13"></a>佛足，退坐一面。以鹿住優婆夷所說廣白<a class="t" id="t0257c14"></a>世尊。</p><p>佛告阿難：「彼鹿住優婆夷云何能知眾<a class="t" id="t0257c15"></a>生世間根之優劣？阿難！如來悉知眾生世間<a class="t" id="t0257c16"></a>根之優劣。阿難！或有一犯戒，彼於心解脫、<a class="t" id="t0257c17"></a>慧解脫不如實知，彼所起犯戒無餘滅、無<a class="t" id="t0257c18"></a>餘沒、無餘欲盡。或有一犯戒，於心解脫、慧<a class="t" id="t0257c19"></a>解脫如實知，彼所起犯戒無餘滅、無餘沒、<a class="t" id="t0257c20"></a>無餘欲盡。於彼籌量者言：『此亦有如是法，<a class="t" id="t0257c21"></a>彼亦有是法，此則應俱同生一趣、同一受<a class="t" id="t0257c22"></a>生、同一後世。』彼如是籌量者，得長夜非義<a class="t" id="t0257c23"></a>饒益苦。</p><p>「阿難！彼犯戒者，於心解脫、慧解脫<a class="t" id="t0257c24"></a>不如實知，彼所起犯戒無餘滅、無餘沒、無<a class="t" id="t0257c25"></a>餘欲盡。當知此人是退，非勝進，我說彼人<a class="t" id="t0257c26"></a>為退分。阿難！有犯戒，彼於心解脫、慧解<a class="t" id="t0257c27"></a>脫如實知，彼於所起犯戒無餘滅、無餘<a class="t" id="t0257c28"></a>沒、無餘欲盡。當知是人勝進不退，我說彼人<a class="t" id="t0257c29"></a>為勝進分。自非如來，此二有間，誰能悉知？<a class="t" id="t0258a01"></a>是故，阿難！莫籌量人人而取，人善籌量人<a class="t" id="t0258a02"></a>人而病。人籌量人人，自招其患。唯有如來<a class="t" id="t0258a03"></a>能知人耳，如二犯戒，二持戒亦如是。彼於<a class="t" id="t0258a04"></a>心解脫、慧解脫不如實知，彼所起持戒無<a class="t" id="t0258a05"></a>餘滅。若掉動者，彼於心解脫、慧解脫不如<a class="t" id="t0258a06"></a>實知，彼所起掉無餘滅。彼若瞋恨者，彼於<a class="t" id="t0258a07"></a>心解脫、慧解脫不如實知，彼所起瞋恨無<a class="t" id="t0258a08"></a>餘滅。若苦貪者，彼於心解脫、慧解脫如實<a class="t" id="t0258a09"></a>知，彼所起苦貪無餘滅……」穢污清淨如上說，<a class="t" id="t0258a10"></a>乃至「如來能知人人。</p><p>「阿難！鹿住優婆夷愚癡<a class="t" id="t0258a11"></a>少智，而於如來一向說法心生狐疑。云何？<a class="t" id="t0258a12"></a>阿難！如來所說，豈有二耶？」</p><p>阿難白佛：「不也，<a class="t" id="t0258a13"></a>世尊！」</p><p>佛告阿難：「善哉！善哉！如來說法若有<a class="t" id="t0258a14"></a>二者，無有是處。阿難！若富蘭那持戒，梨<a class="t" id="t0258a15"></a>師達多亦同持戒者，所生之趣，富蘭那所不<a class="t" id="t0258a16"></a>能知。梨師達多為生何趣？云何受生？云何<a class="t" id="t0258a17"></a>後世？若梨師達多所成就智，富蘭那亦成<a class="t" id="t0258a18"></a>就此智者，梨師達多亦不能知彼富蘭那<a class="t" id="t0258a19"></a>當生何趣？云何受生？後世云何？阿難！彼富<a class="t" id="t0258a20"></a>蘭那持戒勝，梨師達多智慧勝；彼俱命終，我<a class="t" id="t0258a21"></a>說二人同生一趣，同一受生，後世亦同是斯<a class="t" id="t0258a22"></a>陀含，生兜率天，一來生此究竟苦邊。彼二<a class="t" id="t0258a23"></a>有間，自非如來，誰能得知？是故，阿難！莫<a class="t" id="t0258a24"></a>量人人，量人人者，自生損減。唯有如來<a class="t" id="t0258a25"></a>能知人耳。」</p><p>佛說此經已，尊者阿難聞佛所<a class="t" id="t0258a26"></a>說，歡喜奉行。<a class="t" id="t0258a27"></a></p></article></section></div></body></html>