<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="931"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九三一）</h1></div><p>如是我聞：</p><p>一時，佛住迦毘羅衛國尼<a class="t" id="t0237c10"></a>拘律園中。</p><p>爾時，釋氏摩訶男來詣佛所，稽首<a class="t" id="t0237c11"></a>禮足，退坐一面，白佛言：「世尊！若比丘在於<a class="t" id="t0237c12"></a>學地，求所未得，上昇進道，安隱涅槃。世尊！<a class="t" id="t0237c13"></a>彼當云何修習，多修習住，於此法、律得諸<a class="t" id="t0237c14"></a>漏盡，無漏心解脫、慧解脫，現法自知作證：『我<a class="t" id="t0237c15"></a>生已盡，梵行已立，所作已作，自知不受後<a class="t" id="t0237c16"></a>有。』？」</p><p>佛告摩訶男：「若比丘在於學地，求所未<a class="t" id="t0237c17"></a>得，上昇進道，安隱涅槃，彼於爾時，當修<a class="t" id="t0237c18"></a>六念，乃至進得涅槃。譬如飢人，身體羸瘦，<a class="t" id="t0237c19"></a>得美味食，身體肥澤。如是，比丘住在學地，<a class="t" id="t0237c20"></a>求所未得，上昇進道，安隱涅槃，修六隨念，<a class="t" id="t0237c21"></a>乃至疾得安隱涅槃。</p><p>「何等六念？謂聖弟子念<a class="t" id="t0237c22"></a>如來事：『如來、應、等正覺、明行足、善逝、世間解、<a class="t" id="t0237c23"></a>無上士、調御丈夫、天人師、佛世尊。』聖弟子如<a class="t" id="t0237c24"></a>是念時，不起貪欲纏，不起瞋恚、愚癡心，其<a class="t" id="t0237c25"></a>心正直。得如來義，得如來正法，於如來正<a class="t" id="t0237c26"></a>法、於如來所得隨喜心；隨喜心已，歡悅；歡<a class="t" id="t0237c27"></a>悅已，身猗息；身猗息已，覺受樂；覺受樂已，<a class="t" id="t0237c28"></a>其心定；心定已，彼聖弟子於兇嶮眾生中，<a class="t" id="t0237c29"></a>無諸罣閡，入法流水，乃至涅槃。</p><p>「復次，聖<a class="t" id="t0238a01"></a>弟子念於法事，世尊法、律，現法能離生死熾<a class="t" id="t0238a02"></a>然，不待時節，通達現法，緣自覺知。聖弟子<a class="t" id="t0238a03"></a>如是念法者，不起貪欲、瞋恚、愚癡，乃至念<a class="t" id="t0238a04"></a>法所熏，昇進涅槃。</p><p>「復次，聖弟子念於僧事，<a class="t" id="t0238a05"></a>世尊弟子善向、正向、直向、誠向，行隨順法，<a class="t" id="t0238a06"></a>有向須陀洹、得須陀洹，向斯陀含、得斯陀含，<a class="t" id="t0238a07"></a>向阿那含、得阿那含，向阿羅漢、得阿羅漢，此<a class="t" id="t0238a08"></a>是四雙八輩賢聖，是名世尊弟子僧，淨戒具<a class="t" id="t0238a09"></a>足、三昧具足、智慧具足、解脫具足、解脫知見<a class="t" id="t0238a10"></a>具足，所應奉迎，承事供養，為良福田。聖弟<a class="t" id="t0238a11"></a>子如是念僧事時，不起貪欲、瞋恚、愚癡，乃<a class="t" id="t0238a12"></a>至念僧所熏，昇進涅槃。</p><p>「復次，聖弟子自念<a class="t" id="t0238a13"></a>淨戒，不壞戒、不缺戒、不污戒、不雜戒、<a class="t" id="t0238a14"></a>不他取戒、善護戒、明者稱譽戒、智者不厭<a class="t" id="t0238a15"></a>戒。聖弟子如是念戒時，不起貪欲、瞋恚、愚<a class="t" id="t0238a16"></a>癡，乃至念戒所熏，昇進涅槃。</p><p>「復次，聖弟子<a class="t" id="t0238a17"></a>自念施事，我得善利，於慳垢眾生中而得<a class="t" id="t0238a18"></a>離慳垢處，於非家行解脫施，常自手施，樂<a class="t" id="t0238a19"></a>行捨法，具足等施。聖弟子如是念施時，不<a class="t" id="t0238a20"></a>起貪欲、瞋恚、愚癡，乃至念施所熏，昇進涅<a class="t" id="t0238a21"></a>槃。</p><p>「復次，聖弟子念諸天事，有四大天王、三<a class="t" id="t0238a22"></a>十三天、<span class="gaiji">焰<!--gaiji,焰,1[火*(采-木+(〡*日))],2&#x3DD4;,3--></span>摩天、兜率陀天、化樂天、他化自在<a class="t" id="t0238a23"></a>天。若有正信心者，於此命終，生彼諸天，我<a class="t" id="t0238a24"></a>亦當行此正信；彼得淨戒、施、聞、捨、慧，於此<a class="t" id="t0238a25"></a>命終，生彼諸天，我今亦當行此戒、施、聞、慧。<a class="t" id="t0238a26"></a>聖弟子如是念天事者，不起貪欲、瞋恚、愚<a class="t" id="t0238a27"></a>癡，其心正直，緣彼諸天。彼聖弟子如是直<a class="t" id="t0238a28"></a>心者，得深法利、得深義利、得彼諸天饒益<a class="t" id="t0238a29"></a>隨喜；隨喜已，生欣悅；欣悅已，身猗息；身猗<a class="t" id="t0238b01"></a>息已，覺受樂；覺受樂已，得心定；心定已，彼聖<a class="t" id="t0238b02"></a>弟子處兇嶮眾生中，無諸罣閡，入法水<a class="t" id="t0238b03"></a>流。念天所熏故，昇進涅槃。</p><p>「摩訶男！若比丘<a class="t" id="t0238b04"></a>住於學地，欲求上昇安樂涅槃。如是多修<a class="t" id="t0238b05"></a>習，疾得涅槃者，於正法、律速盡諸漏，無<a class="t" id="t0238b06"></a>漏心解脫、慧解脫，現法自知作證：『我生已<a class="t" id="t0238b07"></a>盡，梵行已立，所作已作，自知不受後有。』」</p><p>時，<a class="t" id="t0238b08"></a>釋氏摩訶男聞佛所說，歡喜隨喜，從坐起，<a class="t" id="t0238b09"></a>作禮而去。<a class="t" id="t0238b10"></a></p></article></section></div></body></html>