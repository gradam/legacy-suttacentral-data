<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="26"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二六）</h1></div><p>如是我聞：</p><p>一時，佛住舍衛國祇樹給<a class="t" id="t0005c10"></a>孤獨園。</p><p>爾時，有異比丘來詣佛所，頭面禮<a class="t" id="t0005c11"></a>足，<span class="gaiji">却<!--gaiji,卻,1[去*ㄗ],2&#x5374;,3--></span>住一面，白佛言：「如世尊所說法師，<a class="t" id="t0005c12"></a>云何名為法師？」</p><p>佛告比丘：「善哉！善哉！汝今<a class="t" id="t0005c13"></a>欲知如來所說法師義耶？」</p><p>比丘白佛：「唯然，<a class="t" id="t0005c14"></a>世尊！」</p><p>佛告比丘：「諦聽，善思，當為汝說。」</p><p>佛<a class="t" id="t0005c15"></a>告比丘：「若於色說是生厭、離欲、滅盡、寂靜<a class="t" id="t0005c16"></a>法者，是名法師；若於受、想、行、識，說是生<a class="t" id="t0005c17"></a>厭、離欲、滅盡、寂靜法者，是名法師，是名<a class="t" id="t0005c18"></a>如來所說法師。」</p><p>時，彼比丘聞佛所說，踊躍歡<a class="t" id="t0005c19"></a>喜，作禮而去。<a class="t" id="t0005c20"></a></p></article></section></div></body></html>
