<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa305"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 305</span><span class="mirror-right">（三〇五）</span></h1></div><p><a class="t-linehead" id="t-linehead0087a27"></a>如是我聞：</p><p>一時，佛住拘留搜調牛聚<a class="t" id="t0087a28"></a>落。</p><p><a class="t-linehead" id="t-linehead0087a28"></a>爾時，世尊告諸比丘：「我今當為汝等說<a class="t" id="t0087a29"></a>法，初、中、後善，善義善味，純一滿淨，梵行清<a class="t" id="t0087b01"></a>白，所謂六分別六入處經。諦聽，善思，當為<a class="t" id="t0087b02"></a>汝說。</p><p><a class="t-linehead" id="t-linehead0087b02"></a>「何等為六分別六入處經？謂於眼入<a class="t" id="t0087b03"></a>處不如實知見者，色、眼識、眼觸、眼觸因緣生<a class="t" id="t0087b04"></a>受，內覺若苦、若樂、不苦不樂，不如實知見；<a class="t" id="t0087b05"></a>不如實知見故，於眼染著，若色、眼識、眼觸、<a class="t" id="t0087b06"></a>眼觸因緣生受，內覺若苦、若樂、不苦不樂，皆<a class="t" id="t0087b07"></a>生染著。如是耳、鼻、舌、身、意，若法、意識、意觸、意<a class="t" id="t0087b08"></a>觸因緣生受，內覺若苦、若樂、不苦不樂，不如<a class="t" id="t0087b09"></a>實知見；不如實知見故，生染著。如是染著<a class="t" id="t0087b10"></a>相應、愚闇、顧念、結縛其心，長養五受陰，及<a class="t" id="t0087b11"></a>當來有受、貪、喜悉皆增長，身心疲惡，身心<a class="t" id="t0087b12"></a>壞燒然，身心熾然，身心狂亂，身生苦覺；彼<a class="t" id="t0087b13"></a>身生苦覺故，於未來世生、老、病、死、憂、悲、惱、<a class="t" id="t0087b14"></a>苦悉皆增長，是名純一大苦陰聚集。</p><p><a class="t-linehead" id="t-linehead0087b14"></a>「諸比丘！<a class="t" id="t0087b15"></a>若於眼如實知見，若色、眼識、眼觸、眼觸因緣<a class="t" id="t0087b16"></a>生受，內覺若苦、若樂、不苦不樂，如實知見；見<a class="t" id="t0087b17"></a>已於眼不染著，若色、眼識、眼觸、眼觸因緣生<a class="t" id="t0087b18"></a>受，內覺若苦、若樂、不苦不樂，不染著。如是耳、<a class="t" id="t0087b19"></a>鼻、舌、身、意法如實知見，若法、意識、意觸、意觸<a class="t" id="t0087b20"></a>因緣生受，內覺若苦、若樂、不苦不樂，如實知<a class="t" id="t0087b21"></a>見；如實知見故，於意不染著。若法、意識、意<a class="t" id="t0087b22"></a>觸、意觸因緣生受，內覺若苦、若樂、不苦不樂，<a class="t" id="t0087b23"></a>不染；不染著故，不相雜、不愚闇、不顧<a class="t" id="t0087b24"></a>念、不繫縛，損減五受陰，當來有愛，貪、喜，<a class="t" id="t0087b25"></a>彼彼染著悉皆消滅，身不疲苦，心不疲苦，<a class="t" id="t0087b26"></a>身不燒，心不燒，身不熾然，心不熾然，身<a class="t" id="t0087b27"></a>覺樂，心覺樂；身心覺樂故，於未來世生、<a class="t" id="t0087b28"></a>老、病、死、憂、悲、惱、苦悉皆消滅，如是純大苦<a class="t" id="t0087b29"></a>聚陰滅。</p><p><a class="t-linehead" id="t-linehead0087b29"></a>「作如是知、如是見者，名為正見修<a class="t" id="t0087c01"></a>習滿足，正志、正方便、正念、正定，前說正語、正<a class="t" id="t0087c02"></a>業、正命清淨修習滿足，是名修習八聖道清<a class="t" id="t0087c03"></a>淨滿足。八聖道修習滿足已，四念處修習<a class="t" id="t0087c04"></a>滿足，四正勤、四如意足、五根、五力、七覺分修<a class="t" id="t0087c05"></a>習滿足。</p><p><a class="t-linehead" id="t-linehead0087c05"></a>「若法應知、應了者，悉知、悉了。若法<a class="t" id="t0087c06"></a>應知、應斷者，悉知、悉斷。若法應知、應作證<a class="t" id="t0087c07"></a>者，悉皆作證。若法應知、應修習者，悉已修<a class="t" id="t0087c08"></a>習。何等法應知、應了，悉知、悉了？所謂名色。<a class="t" id="t0087c09"></a>何等法應知、應斷？所謂無明及有愛。何等<a class="t" id="t0087c10"></a>法應知、應證？所謂明、解脫。何等法應知、<a class="t" id="t0087c11"></a>應修？所謂<span class="corr" title="[正&gt;止]">止</span>、觀。若比丘於此法應知、應<a class="t" id="t0087c12"></a>了，悉知、悉了。若法應知、應斷者，悉知、悉<a class="t" id="t0087c13"></a>斷。若法應知、應作證者，悉知、悉證。若法應<a class="t" id="t0087c14"></a>知、應修者，悉知、悉修，是名比丘斷愛結縛，<a class="t" id="t0087c15"></a>正無間等，究竟苦邊。諸比丘！是名六分別<a class="t" id="t0087c16"></a>六入處經。」</p><p><a class="t-linehead" id="t-linehead0087c16"></a>佛說此經已，諸比丘聞佛所說，<a class="t" id="t0087c17"></a>歡喜奉行。</p><a class="t" id="t0087c18"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
