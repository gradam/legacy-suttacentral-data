<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="118"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一八）</h1></div><p>如是我聞：</p><p>一時，佛住摩拘羅山。時，有<a class="t" id="t0039a17"></a>侍者比丘名曰羅陀。</p><p>時，有外道出家至羅<a class="t" id="t0039a18"></a>陀所，共相問訊已，退坐一面，問羅陀言：<a class="t" id="t0039a19"></a>「汝何故於沙門瞿曇所出家修梵行？」</p><p>羅陀<a class="t" id="t0039a20"></a>答言：「於色貪、恚、癡，彼若盡、離欲、滅、寂、沒；於<a class="t" id="t0039a21"></a>受、想、行、識，貪、恚、癡，彼若盡、離欲、滅、寂、沒，於如<a class="t" id="t0039a22"></a>來所出家修梵行。」</p><p>諸外道聞是語已，心<a class="t" id="t0039a23"></a>不喜，從坐起，呵責而去。</p><p>羅陀比丘晡時<a class="t" id="t0039a24"></a>從禪覺，往詣佛所，稽首佛足，退坐一面。<a class="t" id="t0039a25"></a>以其上事具白佛言：「世尊！我之所說，將<a class="t" id="t0039a26"></a>無謗世尊耶？不令他人難問詰責墮負<a class="t" id="t0039a27"></a>處耶？不如說說、不如法說、非法次法說<a class="t" id="t0039a28"></a>耶？」</p><p>佛告羅陀：「汝真實說，不謗如來，不令<a class="t" id="t0039a29"></a>他人難問詰責墮負處也，如說說、如法說、<a class="t" id="t0039b01"></a>法次法說。所以者何？於色貪、恚、癡，彼若<a class="t" id="t0039b02"></a>盡、離欲、滅、寂、沒；於受、想、行、識，貪、恚、癡，彼若<a class="t" id="t0039b03"></a>盡、離欲、滅、寂、沒故，於如來所出家修梵行。」<a class="t" id="t0039b04"></a></p><p>佛說此經已，羅陀比丘聞佛所說，歡喜奉<a class="t" id="t0039b05"></a>行。<a class="t" id="t0039b06"></a></p></article></section></div></body></html>
