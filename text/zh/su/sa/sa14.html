<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="14"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一四）</h1></div><p>如是我聞：</p><p>一時，佛住舍衛國祇樹給孤<a class="t" id="t0002c12"></a>獨園。</p><p>爾時，世尊告諸比丘：「我昔於色味有<a class="t" id="t0002c13"></a>求有行，若於色味隨順覺，則於色味以<a class="t" id="t0002c14"></a>智慧如實見。如是於受、想、行、識味有求有<a class="t" id="t0002c15"></a>行，若於受、想、行、識味隨順覺，則於識味<a class="t" id="t0002c16"></a>以智慧如實見。</p><p>「諸比丘！我於色患有求有<a class="t" id="t0002c17"></a>行，若於色患隨順覺，則於色患以智慧<a class="t" id="t0002c18"></a>如實見；如是受、想、行、識患有求有行，若於<a class="t" id="t0002c19"></a>識患隨順覺，則於識患以智慧如實見。</p><p>「諸<a class="t" id="t0002c20"></a>比丘！我於色離有求有行，若於色<span class="corr" title="[&gt;離]">離</span>隨順覺，<a class="t" id="t0002c21"></a>則於色離以智慧如實見；如是受、想、行、識<a class="t" id="t0002c22"></a>離有求有行，若於受、想、行、識離隨順覺，則<a class="t" id="t0002c23"></a>於受、想、行、識離以智慧如實見。</p><p>「諸比丘！我<a class="t" id="t0002c24"></a>於五受陰不如實知味是味、患是患、離是<a class="t" id="t0002c25"></a>離者，我於諸天、若魔、若梵、沙門、婆羅門、天、人<a class="t" id="t0002c26"></a>眾中，不脫、不離、不出，永住顛倒，不能自證<a class="t" id="t0002c27"></a>得阿耨多羅三藐三菩提。</p><p>「諸比丘！我以如實<a class="t" id="t0002c28"></a>知五受陰味是味、患是患、離是離，我於諸<a class="t" id="t0002c29"></a>天人、若魔、若梵、沙門、婆羅門、天、人眾中，以<a class="t" id="t0003a01"></a>脫、以離、以出，永不住顛倒，能自證得阿<a class="t" id="t0003a02"></a>耨多羅三藐三菩提。」</p><p>時，諸比丘聞佛所說，歡<a class="t" id="t0003a03"></a>喜奉行。<a class="t" id="t0003a04"></a></p><blockquote class="gatha"><p>過去四種說　　厭離及解脫<a class="t" id="t0003a05"></a><br>二種說因緣　　味亦復二種<a class="t" id="t0003a06"></a></p></blockquote></article></section></div></body></html>
