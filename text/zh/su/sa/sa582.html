<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="582"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五八二）</h1></div><p>如是我聞：</p><p>一時，佛在舍衛國祇樹給<a class="t" id="t0154c17"></a>孤獨園。</p><p>時，有天子容色絕妙，於後夜時來<a class="t" id="t0154c18"></a>詣佛所，稽首佛足，身諸光明遍照祇樹給<a class="t" id="t0154c19"></a>孤獨園。</p><p>時，彼天子說偈白佛：<a class="t" id="t0154c20"></a></p><blockquote class="gatha"><p>「若羅漢比丘，　　漏盡持後身，<a class="t" id="t0154c21"></a><br>頗說言有我，　　及說我所不？」<a class="t" id="t0154c22"></a></p></blockquote><p>爾時，世尊說偈答言：<a class="t" id="t0154c23"></a></p><blockquote class="gatha"><p>「若羅漢比丘，　　漏盡持後身，<a class="t" id="t0154c24"></a><br>亦說言有我，　　及說有我所。」<a class="t" id="t0154c25"></a></p></blockquote><p>時，彼天子復說偈言：<a class="t" id="t0154c26"></a></p><blockquote class="gatha"><p>「若羅漢比丘，　　自所作已作，<a class="t" id="t0154c27"></a><br>已盡諸有漏，　　唯持最後身，<a class="t" id="t0154c28"></a><br>何言說有我，　　說何是我所。」<a class="t" id="t0154c29"></a></p></blockquote><p>爾時，世尊說偈答言：<a class="t" id="t0155a01"></a></p><blockquote class="gatha"><p>「若羅漢比丘，　　自所作已作，<a class="t" id="t0155a02"></a><br>一切諸漏盡，　　唯持最後身，<a class="t" id="t0155a03"></a><br>說我漏已盡，　　亦不著我所，<a class="t" id="t0155a04"></a><br>善解世名字，　　平等假名說。」<a class="t" id="t0155a05"></a></p></blockquote><p>時，彼天子聞佛所說，歡喜隨喜，稽首佛<a class="t" id="t0155a06"></a>足，即沒不現。<a class="t" id="t0155a07"></a></p></article></section></div></body></html>
