<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="437"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（四三七）</h1></div><p>如異比丘問，阿難所問，亦如是說，唯<a class="t" id="t0113b03"></a>譬差別。</p><p>佛告阿難：「譬如四<span class="gaiji">隥<!--gaiji,磴,1[阿-可+登],2&#x96A5;,3--></span>梯昇於殿<a class="t" id="t0113b04"></a>堂。若有說言不由初<span class="gaiji">隥<!--gaiji,磴,1[阿-可+登],2&#x96A5;,3--></span>，而登第二、第<a class="t" id="t0113b05"></a>三、第四<span class="gaiji">隥<!--gaiji,磴,1[阿-可+登],2&#x96A5;,3--></span>昇殿堂者，無有是處。如是，<a class="t" id="t0113b06"></a>阿難！若於苦聖諦未無間等，而欲苦集聖<a class="t" id="t0113b07"></a>諦、苦滅聖諦、苦滅道跡聖諦無間等者，此<a class="t" id="t0113b08"></a>不應說。所以者何？若於苦聖諦未無間<a class="t" id="t0113b09"></a>等，而於苦集聖諦、苦滅聖諦、苦滅道跡<a class="t" id="t0113b10"></a>聖諦無間等者，無有是處。</p><p>「譬如，阿難！由四<a class="t" id="t0113b11"></a><span class="gaiji">隥<!--gaiji,磴,1[阿-可+登],2&#x96A5;,3--></span>梯昇於殿堂。若有人言要由初<span class="gaiji">隥<!--gaiji,磴,1[阿-可+登],2&#x96A5;,3--></span>，然<a class="t" id="t0113b12"></a>後次登第二、第三、第四<span class="gaiji">隥<!--gaiji,磴,1[阿-可+登],2&#x96A5;,3--></span>昇殿堂者，此<a class="t" id="t0113b13"></a>所應說。所以者何？要由初<span class="gaiji">隥<!--gaiji,磴,1[阿-可+登],2&#x96A5;,3--></span>，然後次登<a class="t" id="t0113b14"></a>第二、第三、第四<span class="gaiji">隥<!--gaiji,磴,1[阿-可+登],2&#x96A5;,3--></span>昇殿堂者，有是處故。<a class="t" id="t0113b15"></a>如是，阿難！於苦聖諦無間等已，然後次第<a class="t" id="t0113b16"></a>苦集聖諦、苦滅聖諦、苦滅道跡聖諦無間等<a class="t" id="t0113b17"></a>者，斯有是處。」</p><p>佛說是經已，諸比丘聞佛所<a class="t" id="t0113b18"></a>說，歡喜奉行。<a class="t" id="t0113b19"></a></p></article></section></div></body></html>