<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1195"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一一九五）</h1></div><p>如是我聞：</p><p>一時，佛住王舍城迦蘭陀<a class="t" id="t0324b04"></a>竹園。</p><p>時，有婆句梵天住梵天上，起如是<a class="t" id="t0324b05"></a>惡邪見言：「此處常、恒、非變易法，純一出離之<a class="t" id="t0324b06"></a>處。」</p><p>爾時，世尊知婆句梵天心念已，入於三<a class="t" id="t0324b07"></a>昧，如其正受，於王舍城沒，住梵天上。</p><p>婆<a class="t" id="t0324b08"></a>句梵天遙見世尊而說偈言：<a class="t" id="t0324b09"></a></p><blockquote class="gatha"><p>「梵天七十二，　　造作諸福樂；<a class="t" id="t0324b10"></a><br>自在而常住，　　生老死已過。<a class="t" id="t0324b11"></a><br>我於諸明論，　　修習已究竟；<a class="t" id="t0324b12"></a><br>彼諸天眾等，　　唯謂我長存。」<a class="t" id="t0324b13"></a></p></blockquote><p>爾時，世尊說偈答言：<a class="t" id="t0324b14"></a></p><blockquote class="gatha"><p>「此則極短壽，　　非是長存者；<a class="t" id="t0324b15"></a><br>而婆句梵天，　　自謂為長壽。<a class="t" id="t0324b16"></a><br>尼羅浮多獄，　　其壽百千數；<a class="t" id="t0324b17"></a><br>我悉憶念知，　　汝自謂長存！」<a class="t" id="t0324b18"></a></p></blockquote><p>婆句梵天復說偈言：<a class="t" id="t0324b19"></a></p><blockquote class="gatha"><p>「佛世尊所見，　　其劫數無邊，<a class="t" id="t0324b20"></a><br>生老死憂悲，　　皆悉已過去。<a class="t" id="t0324b21"></a><br>唯願說知我，　　過去曾所更，<a class="t" id="t0324b22"></a><br>受持何戒業，　　而得生於此？」<a class="t" id="t0324b23"></a></p></blockquote><p>爾時，世尊說偈答言：<a class="t" id="t0324b24"></a></p><blockquote class="gatha"><p>「過去久遠劫，　　於大曠野中，<a class="t" id="t0324b25"></a><br>有諸大眾行，　　多賢聖梵行，<a class="t" id="t0324b26"></a><br>飢乏無資糧，　　汝救之令度，<a class="t" id="t0324b27"></a><br>慈救心相續，　　經劫而不失。<a class="t" id="t0324b28"></a><br>是則汝過去，　　所受持功德，<a class="t" id="t0324b29"></a><br>我悉憶念知，　　久近如眠覺。<a class="t" id="t0324c01"></a><br>過去有村邑，　　為賊所抄掠，<a class="t" id="t0324c02"></a><br>汝時悉皆救，　　令其得解脫；<a class="t" id="t0324c03"></a><br>是則過去世，　　所受持福業，<a class="t" id="t0324c04"></a><br>我憶此因緣，　　久近如眠覺。<a class="t" id="t0324c05"></a><br>過去有人眾，　　乘船恒水中，<a class="t" id="t0324c06"></a><br>惡龍持彼船，　　欲盡害其命，<a class="t" id="t0324c07"></a><br>汝時以神力，　　救令得解脫；<a class="t" id="t0324c08"></a><br>是則汝過去，　　所受持福業，<a class="t" id="t0324c09"></a><br>我憶是因緣，　　久近如眠覺。」<a class="t" id="t0324c10"></a></p></blockquote><p>婆句梵天復說偈言：<a class="t" id="t0324c11"></a></p><blockquote class="gatha"><p>「決定悉知我，　　古今壽命事，<a class="t" id="t0324c12"></a><br>亦知餘一切，　　是則為正覺；<a class="t" id="t0324c13"></a><br>是故所受身，　　金光炎普照，<a class="t" id="t0324c14"></a><br>其身住於此，　　光明遍世間。」<a class="t" id="t0324c15"></a></p></blockquote><p>爾時，世尊為婆句梵天種種說法，示、教、照、喜<a class="t" id="t0324c16"></a>已，如其正受，從梵天沒，還王舍城。<a class="t" id="t0324c17"></a></p></article></section></div></body></html>