<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="68"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（六八）</h1></div><p>如是我聞：</p><p>一時，佛住舍衛國祇樹給孤獨<a class="t" id="t0018a07"></a>園。</p><p>爾時，世尊告諸比丘：「常當修習方便禪<a class="t" id="t0018a08"></a>思，內寂其心，如實觀察。云何如實觀察？如<a class="t" id="t0018a09"></a>實知此色、此色集、此色滅；此受、想、行、識，此<a class="t" id="t0018a10"></a>識集、此識滅。</p><p>「云何色集，受、想、行、識集？緣眼及<a class="t" id="t0018a11"></a>色眼識生，三事和合生觸，緣觸生受，緣受<a class="t" id="t0018a12"></a>生愛，乃至純大苦聚生，是名色集。如是，緣<a class="t" id="t0018a13"></a>耳、鼻、舌、身、意，緣意及法生意識，三事和合<a class="t" id="t0018a14"></a>生觸，緣觸生受，緣受生愛。如是乃至純<a class="t" id="t0018a15"></a>大苦聚生，是名色集，受、想、行、識集。</p><p>「云何色滅，<a class="t" id="t0018a16"></a>受、想、行、識滅？緣眼乃至色眼識生，三事和<a class="t" id="t0018a17"></a>合生觸，觸滅則受滅，乃至純大苦聚滅，如<a class="t" id="t0018a18"></a>是耳、鼻、舌、身、意，緣意及法意識生，三事和<a class="t" id="t0018a19"></a>合生觸，觸滅則受滅、愛滅，乃至純大苦聚<a class="t" id="t0018a20"></a>滅，是名色滅，受、想、行、識滅。</p><p>「是故，比丘！常當<a class="t" id="t0018a21"></a>修習方便禪思，內寂其心。」</p><p>佛說此經已，<a class="t" id="t0018a22"></a>諸比丘聞佛所說，歡喜奉行。<a class="t" id="t0018a23"></a></p><p>如觀察，乃至作證十二經，亦如是廣說。<a class="t" id="t0018a24"></a></p><blockquote class="gatha"><p>受與生及樂　　亦說六入處<a class="t" id="t0018a25"></a><br>一一十二種　　禪定三昧經<a class="t" id="t0018a26"></a></p></blockquote></article></section></div></body></html>
