<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1311"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一三一一）</h1></div><p>如是我聞：</p><p>一時，佛住舍衛國祇樹給<a class="t" id="t0360c04"></a>孤獨園。</p><p>時，有陀摩尼天子，容色絕妙，於後<a class="t" id="t0360c05"></a>夜時來詣佛所，稽首佛足，退坐一面。身諸<a class="t" id="t0360c06"></a>光明遍照祇樹給孤獨園。</p><p>時，彼陀摩尼天子<a class="t" id="t0360c07"></a>而說偈言：<a class="t" id="t0360c08"></a></p><blockquote class="gatha"><p>「為婆羅門事，　　學斷莫疲惓，<a class="t" id="t0360c09"></a><br>斷除諸愛欲，　　不求受後身。」<a class="t" id="t0360c10"></a></p></blockquote><p>爾時，世尊說偈答言：<a class="t" id="t0360c11"></a></p><blockquote class="gatha"><p>「婆羅門無事，　　所作事已作，<a class="t" id="t0360c12"></a><br>乃至不得岸，　　晝夜常勤跪。<a class="t" id="t0360c13"></a><br>已到彼岸住，　　於岸復何跪，<a class="t" id="t0360c14"></a><br>此是婆羅門，　　專精漏盡禪。<a class="t" id="t0360c15"></a><br>一切諸憂惱，　　熾然永已斷，<a class="t" id="t0360c16"></a><br>是則到彼岸，　　涅槃無所求。」<a class="t" id="t0360c17"></a></p></blockquote><p>時，陀摩尼天子聞佛所說，歡喜隨喜，稽首<a class="t" id="t0360c18"></a>佛足，即沒不現。<a class="t" id="t0360c19"></a></p></article></section></div></body></html>
