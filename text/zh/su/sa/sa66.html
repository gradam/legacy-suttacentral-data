<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="66"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（六六）</h1></div><p>如是我聞：</p><p>一時，佛住舍衛國祇樹給孤<a class="t" id="t0017b17"></a>獨園。</p><p>爾時，世尊告諸比丘：「常當修習方便<a class="t" id="t0017b18"></a>禪思，內寂其心。所以者何？修習方便禪思，<a class="t" id="t0017b19"></a>內寂其心已，如實觀察。云何如實觀察？<a class="t" id="t0017b20"></a>如實觀察此色、此色集、此色滅，此受、想、行、<a class="t" id="t0017b21"></a>識，此識集、此識滅。</p><p>「云何色集？云何受、想、行、<a class="t" id="t0017b22"></a>識集？比丘！愚癡無聞凡夫不如實觀察色<a class="t" id="t0017b23"></a>集、色味、色患、色離故，樂彼色，讚歎愛著，於<a class="t" id="t0017b24"></a>未來世色復生；受、想、行、識……」亦如是廣說。「彼<a class="t" id="t0017b25"></a>色生，受、想、行、識生已，不解脫於色，不解脫<a class="t" id="t0017b26"></a>於受、想、行、識。我說彼不解脫生、老、病、死、憂、悲、<a class="t" id="t0017b27"></a>惱、苦，純大苦聚，是名色集，受、想、行、識集。</p><p>「云<a class="t" id="t0017b28"></a>何色滅，受、想、行、識滅？多聞聖弟子如實觀察<a class="t" id="t0017b29"></a>色集、色滅、色味、色患、色離，如實知。如實知<a class="t" id="t0017c01"></a>故，不樂於色，不讚歎色，不樂著色，亦不<a class="t" id="t0017c02"></a>生未來色。受、想、行、識……」亦如是廣說。「色不生，<a class="t" id="t0017c03"></a>受、想、行、識不生故，於色得解脫，於受、想、行、<a class="t" id="t0017c04"></a>識得解脫。我說彼解脫生、老、病、死、憂、悲、惱、<a class="t" id="t0017c05"></a>苦聚，是名色滅，受、想、行、識滅。</p><p>「是故，比丘！常<a class="t" id="t0017c06"></a>當修習方便禪思，內寂其心，精勤方便，如<a class="t" id="t0017c07"></a>實觀察。」</p><p>佛說此經已，諸比丘聞佛所說，歡<a class="t" id="t0017c08"></a>喜奉行。<a class="t" id="t0017c09"></a></p><p>如觀察，如是乃至作證十二經，亦應廣說。<a class="t" id="t0017c10"></a></p></article></section></div></body></html>
