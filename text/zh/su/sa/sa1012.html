<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1012"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1012</span><span class="mirror-right">（一〇一二）</span></h1></div><p><a class="t-linehead" id="t-linehead0264c04"></a>如是我聞：</p><p>一時，佛住舍衛國祇樹給<a class="t" id="t0264c05"></a>孤獨園。</p><p><a class="t-linehead" id="t-linehead0264c05"></a>時，有一天子，容色絕妙，於後夜<a class="t" id="t0264c06"></a>時來詣佛所，稽首佛足，退坐一面。身諸<a class="t" id="t0264c07"></a>光明遍照祇樹給孤獨園。</p><p><a class="t-linehead" id="t-linehead0264c07"></a>時，彼天子說偈<a class="t" id="t0264c08"></a>問佛：</p><a class="t" id="t0264c09"></a><blockquote class="gatha"><p>「誰隱彼世間，　　誰繫於世間，<a class="t" id="t0264c10"></a><br>　誰憶於眾生，　　誰建眾生幢？」</p></blockquote><a class="t" id="t0264c11"></a><p><a class="t-linehead" id="t-linehead0264c11"></a>爾時，世尊說偈答言：</p><a class="t" id="t0264c12"></a><blockquote class="gatha"><p>「無明覆世間，　　愛結縛眾生，<a class="t" id="t0264c13"></a><br>　隱覆憶眾生，　　我慢眾生幢。」</p></blockquote><a class="t" id="t0264c14"></a><p><a class="t-linehead" id="t-linehead0264c14"></a>時，彼天子即復說偈而問佛言：</p><a class="t" id="t0264c15"></a><blockquote class="gatha"><p>「誰無有覆蓋，　　誰復無愛結，<a class="t" id="t0264c16"></a><br>　誰即出隱覆，　　誰不建慢幢？」</p></blockquote><a class="t" id="t0264c17"></a><p><a class="t-linehead" id="t-linehead0264c17"></a>爾時，世尊說偈答言：</p><a class="t" id="t0264c18"></a><blockquote class="gatha"><p>「如來等正覺，　　正智心解脫，<a class="t" id="t0264c19"></a><br>　不為無明覆，　　亦無愛結繫，<a class="t" id="t0264c20"></a><br>　超出於隱覆，　　摧滅我慢幢。」</p></blockquote><a class="t" id="t0264c21"></a><p><a class="t-linehead" id="t-linehead0264c21"></a>時，彼天子復說偈言：</p><a class="t" id="t0264c22"></a><blockquote class="gatha"><p>「久見婆羅門，　　逮得般涅槃，<a class="t" id="t0264c23"></a><br>　一切怖已過，　　永超世恩愛。」</p></blockquote><a class="t" id="t0264c24"></a><p><a class="t-linehead" id="t-linehead0264c24"></a>時，彼天子聞佛所說，歡喜隨喜，稽首佛足，即<a class="t" id="t0264c25"></a>沒不現。</p><a class="t" id="t0264c26"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
