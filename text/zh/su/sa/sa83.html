<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="83"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（八三）</h1></div><p>如是我聞：</p><p>一時，佛住毘耶離獼猴池側<a class="t" id="t0021b15"></a>重閣講堂。</p><p>爾時，世尊告諸比丘：「多聞聖弟<a class="t" id="t0021b16"></a>子於何所見非我、不異我、不相在。如是<a class="t" id="t0021b17"></a>平等正觀，如實知見？」</p><p>比丘白佛：「世尊為法<a class="t" id="t0021b18"></a>根、法眼、法依，唯願為說！諸比丘聞已，如說奉<a class="t" id="t0021b19"></a>行。」</p><p>佛告比丘：「諦聽，善思，當為汝說。多聞聖<a class="t" id="t0021b20"></a>弟子於色見非我、不異我、不相在，是名<a class="t" id="t0021b21"></a>如實正觀。受、想、行、識亦復如是。」</p><p>佛告諸比<a class="t" id="t0021b22"></a>丘：「色為是常、為無常耶？」</p><p>比丘白佛：「無常。世<a class="t" id="t0021b23"></a>尊！」</p><p>又告比丘：「若無常者，是苦不？」</p><p>比丘白佛：<a class="t" id="t0021b24"></a>「是苦。世尊！」</p><p>「比丘！若無常、苦，是變易法，多聞<a class="t" id="t0021b25"></a>聖弟子於中寧見有我、異我、相在不？」</p><p>比丘<a class="t" id="t0021b26"></a>白佛：「不也，世尊！」</p><p>「受、想、行、識亦復如是。是<a class="t" id="t0021b27"></a>故，比丘！所有諸色，若過去、若未來、若現在，<a class="t" id="t0021b28"></a>若內、若外，若麤、若細，若好、若醜，若遠、若近，彼<a class="t" id="t0021b29"></a>一切皆非我、不異我、不相在，是名如實正<a class="t" id="t0021c01"></a>觀。受、想、行、識亦復如是。多聞聖弟子如是<a class="t" id="t0021c02"></a>觀察，於色得解脫，於受、想、行、識得解脫。我<a class="t" id="t0021c03"></a>說彼解脫生、老、病、死、憂、悲、惱、苦，純大苦聚。」</p><p>佛<a class="t" id="t0021c04"></a>說此經時，諸比丘聞佛所說，歡喜奉行。<a class="t" id="t0021c05"></a></p></article></section></div></body></html>
