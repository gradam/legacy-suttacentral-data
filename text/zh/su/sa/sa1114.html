<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1114">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1114</span><span class="mirror-right">（一一一四） 須毘羅</span></h1>
</div>
<p><a class="t-linehead" id="t-linehead0294a14"></a>如是我聞：</p>
<p>一時，佛住舍衛國祇樹給<a class="t" id="t0294a15"></a>孤獨園。</p>
<p><a class="t-linehead" id="t-linehead0294a15"></a>爾時，世尊告諸比丘：「過去世時，阿<a class="t" id="t0294a16"></a>修羅王興四種兵——象兵、馬兵、車兵、步兵。時，<a class="t" id="t0294a17"></a>三十三天欲共鬪戰。時，天帝釋聞阿修羅王<a class="t" id="t0294a18"></a>興四種兵——象兵、馬兵、車兵、步兵，來欲共戰。<a class="t" id="t0294a19"></a>聞已，即告宿毘梨天子言：『阿公知不？阿修<a class="t" id="t0294a20"></a>羅興四種兵——象兵、馬兵、車兵、步兵，欲與三<a class="t" id="t0294a21"></a>十三天共戰。阿公可勅三十三天興四種<a class="t" id="t0294a22"></a>兵——象兵、馬兵、車兵、步兵，與彼阿修羅共戰。』爾<a class="t" id="t0294a23"></a>時，宿毘梨天子受帝釋教，還自天宮，慢緩寬<a class="t" id="t0294a24"></a>縱，不勤方便。</p>
<p><a class="t-linehead" id="t-linehead0294a24"></a>「阿修羅眾已出在道路，帝釋<a class="t" id="t0294a25"></a>聞已，復告宿毘梨天子：『阿公！阿修羅軍已<a class="t" id="t0294a26"></a>在道路，阿公可速告令起四種兵與阿修<a class="t" id="t0294a27"></a>羅戰。』宿毘梨天子受帝釋教已，即復還宮，<a class="t" id="t0294a28"></a>懈怠寬縱。</p>
<p><a class="t-linehead" id="t-linehead0294a28"></a>「時，阿修羅王軍已垂至，釋提桓因<a class="t" id="t0294a29"></a>聞阿修羅軍已在近路，復告宿毘梨天子：<a class="t" id="t0294b01"></a>『阿公知不？阿修羅軍已在近路，阿公！速告<a class="t" id="t0294b02"></a>諸天起四種兵。』</p>
<p><a class="t-linehead" id="t-linehead0294b02"></a>「時，宿毘梨天子即說偈言：</p>
<a class="t" id="t0294b03"></a><blockquote class="gatha">
<p>「『若有不起處，　　無為安隱樂，<a class="t" id="t0294b04"></a><br>　　得如是處者，　　無作亦無憂。<a class="t" id="t0294b05"></a><br>　　當與我是處，　　令我得安隱。』</p>
</blockquote>
<a class="t" id="t0294b06"></a><p><a class="t-linehead" id="t-linehead0294b06"></a>「爾時，帝釋說偈答言：</p>
<a class="t" id="t0294b07"></a><blockquote class="gatha">
<p>「『若有不起處，　　無為安隱樂，<a class="t" id="t0294b08"></a><br>　　若得是處者，　　無作亦無憂。<a class="t" id="t0294b09"></a><br>　　汝得是處者，　　亦應將我去。』</p>
</blockquote>
<a class="t" id="t0294b10"></a><p><a class="t-linehead" id="t-linehead0294b10"></a>「宿毘梨天子復說偈言：</p>
<a class="t" id="t0294b11"></a><blockquote class="gatha">
<p>「『若處無方便，　　不起安隱樂，<a class="t" id="t0294b12"></a><br>　　若得彼處者，　　無作亦無憂。<a class="t" id="t0294b13"></a><br>　　當與我是處，　　令我得安隱。』</p>
</blockquote>
<a class="t" id="t0294b14"></a><p><a class="t-linehead" id="t-linehead0294b14"></a>「時，天帝釋復說偈答言：</p>
<a class="t" id="t0294b15"></a><blockquote class="gatha">
<p>「『若處無方便，　　不起安隱樂，<a class="t" id="t0294b16"></a><br>　　若人得是處，　　無作亦無憂。<a class="t" id="t0294b17"></a><br>　　汝得是處者，　　亦應將我去。』</p>
</blockquote>
<a class="t" id="t0294b18"></a><p><a class="t-linehead" id="t-linehead0294b18"></a>「宿毘梨天子復說偈言：</p>
<a class="t" id="t0294b19"></a><blockquote class="gatha">
<p>「『若處不放逸，　　不起安隱樂，<a class="t" id="t0294b20"></a><br>　　若人得是處，　　無作亦無憂。<a class="t" id="t0294b21"></a><br>　　當與我是處，　　令得安隱樂。』</p>
</blockquote>
<a class="t" id="t0294b22"></a><p><a class="t-linehead" id="t-linehead0294b22"></a>「時，天帝釋復說偈言：</p>
<a class="t" id="t0294b23"></a><blockquote class="gatha">
<p>「『若處不放逸，　　不起安隱樂，<a class="t" id="t0294b24"></a><br>　　若人得是處，　　無作亦無憂。<a class="t" id="t0294b25"></a><br>　　汝得是處者，　　亦應將我去。』</p>
</blockquote>
<a class="t" id="t0294b26"></a><p><a class="t-linehead" id="t-linehead0294b26"></a>「宿毘梨復說偈言：</p>
<a class="t" id="t0294b27"></a><blockquote class="gatha">
<p>「『懶惰無所起，　　不知作已作，<a class="t" id="t0294b28"></a><br>　　行欲悉皆會，　　當與我是處。』</p>
</blockquote>
<a class="t" id="t0294b29"></a><p><a class="t-linehead" id="t-linehead0294b29"></a>「時，天帝釋復說偈言：</p>
<a class="t" id="t0294c01"></a><blockquote class="gatha">
<p>「『懶惰無所起，　　得究竟安樂，<a class="t" id="t0294c02"></a><br>　　汝得彼處者，　　亦應將我去。』</p>
</blockquote>
<a class="t" id="t0294c03"></a><p><a class="t-linehead" id="t-linehead0294c03"></a>「宿毘梨天子復說偈言：</p>
<a class="t" id="t0294c04"></a><blockquote class="gatha">
<p>「『無事亦得樂，　　無作亦無憂，<a class="t" id="t0294c05"></a><br>　　若與我是處，　　令我得安樂。』</p>
</blockquote>
<a class="t" id="t0294c06"></a><p><a class="t-linehead" id="t-linehead0294c06"></a>「天帝釋復說偈言：</p>
<a class="t" id="t0294c07"></a><blockquote class="gatha">
<p>「『若見若復聞，　　眾生無所作，<a class="t" id="t0294c08"></a><br>　　汝得是處者，　　亦應將我去。<a class="t" id="t0294c09"></a><br>　　汝若畏所作，　　不念於有為，<a class="t" id="t0294c10"></a><br>　　但當速淨除，　　涅槃之徑路。』</p>
</blockquote>
<a class="t" id="t0294c11"></a><p><a class="t-linehead" id="t-linehead0294c11"></a>「時，宿毘梨天子嚴四兵——象兵、馬兵、車兵、步兵，<a class="t" id="t0294c12"></a>與阿修羅戰，摧阿修羅眾，諸天得勝，還歸<a class="t" id="t0294c13"></a>天宮。」</p>
<p><a class="t-linehead" id="t-linehead0294c13"></a>佛告諸比丘：「釋提桓因興四種兵，與<a class="t" id="t0294c14"></a>阿修羅戰，精勤得勝。諸比丘！釋提桓因於<a class="t" id="t0294c15"></a>三十三天為自在王，常以精勤方便，亦常<a class="t" id="t0294c16"></a>讚歎精勤之德。汝等比丘正信非家，出家學<a class="t" id="t0294c17"></a>道，當勤精進，讚歎精勤。」</p>
<p><a class="t-linehead" id="t-linehead0294c17"></a>佛說此經已，諸比<a class="t" id="t0294c18"></a>丘聞佛所說，歡喜奉行。</p>
<a class="t" id="t0294c19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>