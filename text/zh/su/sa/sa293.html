<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="293"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（二九三）</h1></div><p>如是我聞：</p><p>一時，佛住王舍城迦蘭陀竹<a class="t" id="t0083c02"></a>園。</p><p>爾時，世尊告異比丘：「我已度疑，離於猶<a class="t" id="t0083c03"></a>豫，拔邪見刺，不復退轉。心無所著故，何處<a class="t" id="t0083c04"></a>有我為彼比丘說法？為彼比丘說賢聖<a class="t" id="t0083c05"></a>出世空相應緣起隨順法，所謂有是故是<a class="t" id="t0083c06"></a>事有，是事有故是事起。所謂緣無明行，緣<a class="t" id="t0083c07"></a>行識，緣識名色，緣名色六入處，緣六入<a class="t" id="t0083c08"></a>處觸，緣觸受，緣受愛，緣愛取，緣取有，<a class="t" id="t0083c09"></a>緣有生，緣生老、死、憂、悲、惱、苦。如是如是純<a class="t" id="t0083c10"></a>大苦聚集，乃至如是純大苦聚滅。</p><p>「如是說<a class="t" id="t0083c11"></a>法，而彼比丘猶有疑惑猶豫，先不得得想、<a class="t" id="t0083c12"></a>不獲獲想、不證證想，今聞法已，心生憂苦、<a class="t" id="t0083c13"></a>悔恨、矇沒、障礙。所以者何？此甚深處，所謂<a class="t" id="t0083c14"></a>緣起，倍復甚深難見，所謂一切取離、愛盡、無<a class="t" id="t0083c15"></a>欲、寂滅、涅槃；如此二法，謂有為、無為，有為<a class="t" id="t0083c16"></a>者若生、若住、若異、若滅，無為者不生、不住、不<a class="t" id="t0083c17"></a>異、不滅，是名比丘諸行苦寂滅涅槃。因集故<a class="t" id="t0083c18"></a>苦集，因滅故苦滅，斷諸逕路，滅於相續，相<a class="t" id="t0083c19"></a>續滅滅，是名苦邊。比丘！彼何所滅？謂有餘<a class="t" id="t0083c20"></a>苦，彼若滅、止、清涼、息、沒，所謂一切取滅、愛盡、<a class="t" id="t0083c21"></a>無欲、寂滅、涅槃。」</p><p>佛說此經已，諸比丘聞佛<a class="t" id="t0083c22"></a>所說，歡喜奉行。<a class="t" id="t0083c23"></a></p></article></section></div></body></html>