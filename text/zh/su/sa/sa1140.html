<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1140"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一四○）</h1></div><p>如是我聞：</p><p>一時，佛住舍衛國祇樹給<a class="t" id="t0301a21"></a>孤獨園。</p><p>爾時，尊者摩訶迦葉住舍衛國東園<a class="t" id="t0301a22"></a>鹿子母講堂，晡時從禪覺，來詣佛所，稽首<a class="t" id="t0301a23"></a>佛足，退坐一面。</p><p>爾時，世尊告摩訶迦葉：「汝<a class="t" id="t0301a24"></a>當為諸比丘說法教誡、教授。所以者何？我<a class="t" id="t0301a25"></a>常為諸比丘說法教誡、教授，汝亦應爾。」</p><p>尊<a class="t" id="t0301a26"></a>者摩訶迦葉白佛言：「世尊！今諸比丘難可<a class="t" id="t0301a27"></a>為說法教誡、教授，有諸比丘聞所說法，不<a class="t" id="t0301a28"></a>忍、不喜。」</p><p>佛告摩訶迦葉：「汝何因緣作如是<a class="t" id="t0301a29"></a>說？」</p><p>摩訶迦葉白佛言：「世尊是法根、法眼、法<a class="t" id="t0301b01"></a>依，唯願世尊為諸比丘說法，諸比丘聞已，<a class="t" id="t0301b02"></a>當受奉行。」</p><p>佛告迦葉：「諦聽，善思，當為汝<a class="t" id="t0301b03"></a>說。」</p><p>佛告迦葉：「昔日，阿練若比丘於阿練<a class="t" id="t0301b04"></a>若比丘所，歎說阿練若法，於乞食比丘所，<a class="t" id="t0301b05"></a>歎說乞食功德；於糞掃衣比丘所，歎說糞<a class="t" id="t0301b06"></a>掃衣功德。若少欲知足，修行遠離，精勤方<a class="t" id="t0301b07"></a>便，正念正定，智慧漏盡，身作證比丘所，隨<a class="t" id="t0301b08"></a>其所行，讚歎稱說。迦葉！若於阿練若所，歎<a class="t" id="t0301b09"></a>說阿練若法，乃至漏盡比丘所，歎說漏盡身<a class="t" id="t0301b10"></a>作證。若見其人，悉共語言，隨宜慰勞善來<a class="t" id="t0301b11"></a>者：『汝名何等？為誰弟子？』讓座令坐，歎其<a class="t" id="t0301b12"></a>賢善，如其法像類，有沙門義、有沙門欲。<a class="t" id="t0301b13"></a>如是讚嘆時，若彼同住同遊者，則便決定<a class="t" id="t0301b14"></a>隨順彼行，不久亦當同其所見，同其所欲。」<a class="t" id="t0301b15"></a></p><p>佛告迦葉：「若是年少比丘見彼阿練若比丘<a class="t" id="t0301b16"></a>來讚歎阿練若法，乃至漏盡身作證，彼年少<a class="t" id="t0301b17"></a>比丘應起出迎，恭敬禮拜問訊，乃至彼同住<a class="t" id="t0301b18"></a>者，不久當得自義饒益。如是恭敬者，長夜<a class="t" id="t0301b19"></a>當得安樂饒益。」</p><p>佛告迦葉：「今日比丘見彼<a class="t" id="t0301b20"></a>來者，知見大德，能感財利、衣被、飲食、床臥、湯<a class="t" id="t0301b21"></a>藥者，與共言語，恭敬問訊，歎言善來：『何某<a class="t" id="t0301b22"></a>名字？為誰弟子？』歎其福德，能感大利、衣被、<a class="t" id="t0301b23"></a>飲食、臥具、湯藥。若與尊者相習近者，亦當豐<a class="t" id="t0301b24"></a>足衣被、飲食、臥具、湯藥。若復年少比丘見彼<a class="t" id="t0301b25"></a>來者，大智大德，能感財利、衣被、飲食、臥具、湯<a class="t" id="t0301b26"></a>藥者，疾起出迎，恭敬問訊，歎言善來大智<a class="t" id="t0301b27"></a>大德，能感大利、衣被、飲食、臥具、湯藥。迦葉！<a class="t" id="t0301b28"></a>如是年少比丘，長夜當得非義不饒益苦。<a class="t" id="t0301b29"></a></p><p>「如是，迦葉！斯等比丘為沙門患，為梵行溺，<a class="t" id="t0301b30"></a>為大映障、惡不善法、煩惱之患，重受諸有，<a class="t" id="t0301c01"></a>熾燃生死，未來苦報，生、老、病、死、憂、悲、苦、惱。是<a class="t" id="t0301c02"></a>故，迦葉！當如是學：『為阿練若，於阿練若所，<a class="t" id="t0301c03"></a>稱譽讚歎糞掃衣、乞食，少欲知足，修行遠離，<a class="t" id="t0301c04"></a>精勤方便，正念正定，正智漏盡，身作證者，<a class="t" id="t0301c05"></a>稱譽讚歎。』當如是學。」</p><p>佛說此經已，尊者摩<a class="t" id="t0301c06"></a>訶迦葉聞佛所說，歡喜隨喜，作禮而去。<a class="t" id="t0301c07"></a></p></article></section></div></body></html>
