<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1204"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一二○四）</h1></div><p>如是我聞：</p><p>一時，佛住舍衛國祇樹給<a class="t" id="t0327c17"></a>孤獨園。</p><p>時，有毘闍耶比丘尼，住舍衛國王園<a class="t" id="t0327c18"></a>比丘尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入舍衛城乞<a class="t" id="t0327c19"></a>食。食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足畢，持尼師<a class="t" id="t0327c20"></a>壇，著肩上，入安陀林，坐一樹下，入晝正<a class="t" id="t0327c21"></a>受。</p><p>時，魔波旬作是念：「此沙門瞿曇住舍衛<a class="t" id="t0327c22"></a>國祇樹給孤獨園。弟子毘闍耶比丘尼住舍<a class="t" id="t0327c23"></a>衛國王園比丘尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入<a class="t" id="t0327c24"></a>舍衛城乞食。食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足畢，<a class="t" id="t0327c25"></a>持尼師壇，著肩上，入安陀林，坐一樹下，<a class="t" id="t0327c26"></a>入晝正受。我今當往，為作留難。」即化作年<a class="t" id="t0327c27"></a>少，容貌端正，往至其前而說偈言：<a class="t" id="t0327c28"></a></p><blockquote class="gatha"><p>「汝今年幼少，　　我亦是年少，<a class="t" id="t0327c29"></a><br>當共於此處，　　作五種音樂。<a class="t" id="t0328a01"></a><br>而共相娛樂，　　用是禪思為。」<a class="t" id="t0328a02"></a></p></blockquote><p>時，毘闍耶比丘尼作是念：「此何等人？欲恐<a class="t" id="t0328a03"></a>怖我。為是人耶？為非人耶？為姦狡人耶？」<a class="t" id="t0328a04"></a>如是思惟已，即得知覺：「是魔波旬欲作嬈<a class="t" id="t0328a05"></a>亂。」即說偈言：<a class="t" id="t0328a06"></a></p><blockquote class="gatha"><p>「歌舞作眾伎，　　種種相娛樂，<a class="t" id="t0328a07"></a><br>今悉已惠汝，　　非我之所須。<a class="t" id="t0328a08"></a><br>若寂滅正受，　　及天人五欲，<a class="t" id="t0328a09"></a><br>一切持相與，　　亦非我所須。<a class="t" id="t0328a10"></a><br>捨一切喜歡，　　離一切闇冥，<a class="t" id="t0328a11"></a><br>寂滅以作證，　　安住諸漏盡。<a class="t" id="t0328a12"></a><br>已知汝惡魔，　　當自消滅去。」<a class="t" id="t0328a13"></a></p></blockquote><p>時，魔波旬作是念：「是毘闍耶比丘尼已知我<a class="t" id="t0328a14"></a>心。」內懷憂慼，即沒不現。<a class="t" id="t0328a15"></a></p></article></section></div></body></html>
