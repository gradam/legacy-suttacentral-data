<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="982"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九八二）</h1></div><p>如是我聞：</p><p>一時，佛住娑枳國安闍那<a class="t" id="t0255b16"></a>林中。</p><p>爾時，世尊告尊者舍利弗：「我能於法略<a class="t" id="t0255b17"></a>說、廣說，但知者難。」</p><p>尊者舍利弗白佛言：「唯<a class="t" id="t0255b18"></a>願世尊略說、廣說、法說，於法實有解知者。」<a class="t" id="t0255b19"></a></p><p>佛告舍利弗：「若有眾生於自識身及外境<a class="t" id="t0255b20"></a>界一切相，無我、我所、我慢繫著使，乃至心<a class="t" id="t0255b21"></a>解脫、慧解脫，現法自知作證具足住者；於<a class="t" id="t0255b22"></a>此識身及外境界一切相，無有我、我所、我慢<a class="t" id="t0255b23"></a>使繫著，故我心解脫、慧解脫，現法自知作證<a class="t" id="t0255b24"></a>具足住。<a class="t" id="t0255b25"></a></p><p>「舍利弗！彼比丘於此識身及外境界一切相，<a class="t" id="t0255b26"></a>無有我、我所見、我慢繫著使，及心解脫、慧<a class="t" id="t0255b27"></a>解脫，現法自知作證具足住；於此識身及外<a class="t" id="t0255b28"></a>境界一切相，無有我、我所見、我慢繫著使，<a class="t" id="t0255b29"></a>彼心解脫、慧解脫，現法自知作證具足住。</p><p>「舍<a class="t" id="t0255c01"></a>利弗！若復比丘於此識身及外境界一切相，<a class="t" id="t0255c02"></a>無有我、我所見、我慢繫著使，彼心解脫、慧<a class="t" id="t0255c03"></a>解脫，現法自知作證具足住。</p><p>「舍利弗！若復<a class="t" id="t0255c04"></a>比丘於此識身及外境界一切相，無我、我所<a class="t" id="t0255c05"></a>見、我慢繫著使，彼心解脫、慧解脫，現法自<a class="t" id="t0255c06"></a>知作證具足住；於此識身及外境界一切相，<a class="t" id="t0255c07"></a>無我、我所見、我慢繫著使，彼心解脫、慧解<a class="t" id="t0255c08"></a>脫，現法自知作證具足住。舍利弗！是名比丘<a class="t" id="t0255c09"></a>斷愛縛結、慢無間等，究竟苦邊。</p><p>「舍利弗！我<a class="t" id="t0255c10"></a>於此有餘說，答波羅延富<span class="gaiji">隣<!--gaiji,鄰,1[阿-可+(嶙-山)],2&#x96A3;,3--></span>尼迦所問：<a class="t" id="t0255c11"></a></p><blockquote class="gatha"><p>「世間數差別，　　安所遇不動，<a class="t" id="t0255c12"></a><br>寂靜離諸塵，　　拔根無悕望，<a class="t" id="t0255c13"></a><br>已度三有海，　　無復老死患。」<a class="t" id="t0255c14"></a></p></blockquote><p>佛說是經已，尊者舍利弗聞佛所說，歡喜<a class="t" id="t0255c15"></a>隨喜，即從坐起，作禮而去。<a class="t" id="t0255c16"></a></p></article></section></div></body></html>
