<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa107"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 107</span><span class="mirror-right">（一〇七）</span></h1></div><p><a class="t-linehead" id="t-linehead0033a06"></a>如是我聞：</p><p>一時，佛住婆祇國設首婆<a class="t" id="t0033a07"></a>羅山鹿野深林中。</p><p><a class="t-linehead" id="t-linehead0033a07"></a>爾時，有那拘羅長者，百<a class="t" id="t0033a08"></a>二十歲，年耆根熟，羸劣苦病，而欲覲見世<a class="t" id="t0033a09"></a>尊及先所宗重知識比丘，來詣佛所，稽首佛<a class="t" id="t0033a10"></a>足，退坐一面，白佛言：「世尊！我年衰老，羸劣<a class="t" id="t0033a11"></a>苦病，自力勉勵，覲見世尊及先所宗重知識<a class="t" id="t0033a12"></a>比丘，唯願世尊為我說法，令我長夜安樂！」</p><a class="t" id="t0033a13"></a><p><a class="t-linehead" id="t-linehead0033a13"></a>爾時，世尊告那拘羅長者：「善哉！長者！汝實年<a class="t" id="t0033a14"></a>老根熟，羸劣苦患，而能自力覲見如來并<a class="t" id="t0033a15"></a>餘宗重知識比丘。長者當知，於苦患身，常<a class="t" id="t0033a16"></a>當修學不苦患身。」</p><p><a class="t-linehead" id="t-linehead0033a16"></a>爾時，世尊為那拘羅長<a class="t" id="t0033a17"></a>者<span class="corr" title="[宗&gt;示]">示</span>、教、照、喜，默然而住。</p><p><a class="t-linehead" id="t-linehead0033a17"></a>那拘羅長者聞佛<a class="t" id="t0033a18"></a>所說，歡喜隨喜，禮佛而去。</p><p><a class="t-linehead" id="t-linehead0033a18"></a>時，尊者舍利弗<a class="t" id="t0033a19"></a>去世尊不遠，坐一樹下。那拘羅長者往詣<a class="t" id="t0033a20"></a>尊者舍利弗所，稽首禮足，退坐一面。時，尊<a class="t" id="t0033a21"></a>者舍利弗問長者言：「汝今諸根和悅，貌色鮮<a class="t" id="t0033a22"></a>明，於世尊所得聞深法耶？」</p><p><a class="t-linehead" id="t-linehead0033a22"></a>那拘羅長者白<a class="t" id="t0033a23"></a>舍利弗：「今日世尊為我說法，示、教、照、喜，以<a class="t" id="t0033a24"></a>甘露法，灌我身心，是故我今諸根和悅，顏貌<a class="t" id="t0033a25"></a>鮮明。」</p><p><a class="t-linehead" id="t-linehead0033a25"></a>尊者舍利弗問長者言：「世尊為汝說<a class="t" id="t0033a26"></a>何等法，示、教、照、喜，甘露潤澤？」</p><p><a class="t-linehead" id="t-linehead0033a26"></a>那拘羅長者白<a class="t" id="t0033a27"></a>舍利弗：「我向詣世尊所，白世尊言：『我年衰<a class="t" id="t0033a28"></a>老，羸劣苦患，自力而來，覲見世尊及所宗重<a class="t" id="t0033a29"></a>知識比丘。』佛告我言：『善哉！長者！汝實衰老，<a class="t" id="t0033b01"></a>羸劣苦患，而能自力詣我及見先所宗重比<a class="t" id="t0033b02"></a>丘。汝今於此苦患之身，常當修學不苦患<a class="t" id="t0033b03"></a>身。』</p><p><a class="t-linehead" id="t-linehead0033b03"></a>「世尊為我說如是法，示、教、照、喜，甘露潤<a class="t" id="t0033b04"></a>澤。」</p><p><a class="t-linehead" id="t-linehead0033b04"></a>尊者舍利弗問長者言：「汝向何不重問<a class="t" id="t0033b05"></a>世尊：『云何苦患身、苦患心？云何苦患身、不苦<a class="t" id="t0033b06"></a>患心？』」</p><p><a class="t-linehead" id="t-linehead0033b06"></a>長者答言：「我以是義故，來詣尊者，唯<a class="t" id="t0033b07"></a>願為我略說法要。」</p><p><a class="t-linehead" id="t-linehead0033b07"></a>尊者舍利弗語長者言：<a class="t" id="t0033b08"></a>「善哉！長者！汝今諦聽！當為汝說。愚癡無<a class="t" id="t0033b09"></a>聞凡夫於色集、色滅、色患、色味、色離不如<a class="t" id="t0033b10"></a>實知；不如實知故，愛樂於色，言色是<a class="t" id="t0033b11"></a>我、是我所，而取攝受。彼色若壞、若異，心識<a class="t" id="t0033b12"></a>隨轉，惱苦生；惱苦生已，恐怖、障閡、顧念、憂<a class="t" id="t0033b13"></a>苦、結戀。於受、想、行、識亦復如是。是名身心<a class="t" id="t0033b14"></a>苦患。</p><p><a class="t-linehead" id="t-linehead0033b14"></a>「云何身苦患、心不苦患？多聞聖弟子於<a class="t" id="t0033b15"></a>色集、色滅、色味、色患、色離如實知；如實知已，<a class="t" id="t0033b16"></a>不生愛樂，見色是我、是我所，彼色若變、若<a class="t" id="t0033b17"></a>異，心不隨轉惱苦生；心不隨轉惱苦生已，<a class="t" id="t0033b18"></a>得不恐怖、障礙、顧念、結戀。受、想、行、識亦復如<a class="t" id="t0033b19"></a>是。是名身苦患、心不苦患。」</p><p><a class="t-linehead" id="t-linehead0033b19"></a>尊者舍利弗說<a class="t" id="t0033b20"></a>是法時，那拘羅長者得法眼淨。爾時，那拘羅<a class="t" id="t0033b21"></a>長者見法、得法、知法、入法，度諸狐疑，不<a class="t" id="t0033b22"></a>由於他，於正法中，心得無畏。從座起，整<a class="t" id="t0033b23"></a>衣服，恭敬合掌，白尊者舍利弗：「我已超、已<a class="t" id="t0033b24"></a>度，我今歸依佛、法、僧寶，為優婆塞，證知<a class="t" id="t0033b25"></a>我，我今盡壽歸依三寶。」</p><p><a class="t-linehead" id="t-linehead0033b25"></a>爾時，那拘羅長者<a class="t" id="t0033b26"></a>聞尊者舍利弗所說，歡喜隨喜，作禮而<a class="t" id="t0033b27"></a>去。</p><a class="t" id="t0033b28"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
