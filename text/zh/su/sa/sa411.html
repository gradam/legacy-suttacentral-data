<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa411"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 411</span><span class="mirror-right">（四一一）</span></h1></div><p><a class="t-linehead" id="t-linehead0109c07"></a>如是我聞：</p><p>一時，佛住王舍城迦蘭陀<a class="t" id="t0109c08"></a>竹園。時，有眾多比丘集於食堂，作如是論：<a class="t" id="t0109c09"></a>「或論王事、賊事、鬪戰事、錢財事、衣被事、飲食<a class="t" id="t0109c10"></a>事、男女事、世間言語事、事業事、諸海中事。」</p><p><a class="t-linehead" id="t-linehead0109c10"></a>爾<a class="t" id="t0109c11"></a>時，世尊於禪定中，以天耳聞諸比丘論說<a class="t" id="t0109c12"></a>之聲，即從座起，往詣食堂，敷坐具於眾<a class="t" id="t0109c13"></a>前坐，告諸比丘：「汝等比丘眾多聚集，為何<a class="t" id="t0109c14"></a>所說？」</p><p><a class="t-linehead" id="t-linehead0109c14"></a>諸比丘白佛言：「世尊！我等於此聚集，<a class="t" id="t0109c15"></a>或論說王事……」如上廣說。</p><p><a class="t-linehead" id="t-linehead0109c15"></a>佛告比丘：「汝等莫<a class="t" id="t0109c16"></a>作是論，論說王事，乃至不向涅槃。若論說<a class="t" id="t0109c17"></a>者，應當論說：『此苦聖諦、苦集聖諦、苦滅聖<a class="t" id="t0109c18"></a>諦、苦滅道跡聖諦。』所以者何？此四聖諦以<a class="t" id="t0109c19"></a>義饒益、法饒益、梵行饒益、正智、正覺、正向<a class="t" id="t0109c20"></a>涅槃。」</p><p><a class="t-linehead" id="t-linehead0109c20"></a>佛說此經已，諸比丘聞佛所說，歡<a class="t" id="t0109c21"></a>喜奉行。</p><a class="t" id="t0109c22"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
