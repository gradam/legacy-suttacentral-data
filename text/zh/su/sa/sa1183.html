<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1183">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1183</span><span class="mirror-right">（一一八三）</span></h1>
</div>
<p><a class="t-linehead" id="t-linehead0319c27"></a>如是我聞：</p>
<p>一時，佛在拘薩羅人間遊<a class="t" id="t0319c28"></a>行，夜宿一娑羅林中。</p>
<p><a class="t-linehead" id="t-linehead0319c28"></a>時，有一婆羅門，近彼<a class="t" id="t0319c29"></a>林側，與五百年少婆羅門共。彼婆羅門常稱<a class="t" id="t0320a01"></a>歎欽想：「欲見世尊，何時遊於此林，我因得<a class="t" id="t0320a02"></a>見遇，問所疑，頗有閑暇為我記說？」</p>
<p><a class="t-linehead" id="t-linehead0320a02"></a>時，彼<a class="t" id="t0320a03"></a>婆羅門年少弟子為採薪故，入於林中，遙<a class="t" id="t0320a04"></a>見世尊坐一樹下，儀容端正，諸根寂靜，其<a class="t" id="t0320a05"></a>心寂定，形若金山，光明徹照。見已，作是念：<a class="t" id="t0320a06"></a>「我和上婆羅門常稱歎欽仰，欲見瞿曇，問<a class="t" id="t0320a07"></a>其所疑，今此沙門瞿曇到此林中，我當疾<a class="t" id="t0320a08"></a>往白和上令知。」即持薪束，疾還學堂。捨<a class="t" id="t0320a09"></a>薪束已，詣和上所，白言：「和上當知，和<a class="t" id="t0320a10"></a>上由來常所稱歎欽仰欲見沙門瞿曇，脫<a class="t" id="t0320a11"></a>到此林，當問所疑，今日瞿曇已到此林，<a class="t" id="t0320a12"></a>和上知時！」</p>
<p><a class="t-linehead" id="t-linehead0320a12"></a>時，婆羅門即詣世尊所，面相問<a class="t" id="t0320a13"></a>訊慰勞已，退坐一面。而說偈言：</p>
<a class="t" id="t0320a14"></a><blockquote class="gatha">
<p>「獨入此恐怖，　　深邃叢林中，<a class="t" id="t0320a15"></a><br>　堅住不傾動，　　善修正勤法。<a class="t" id="t0320a16"></a><br>　無歌舞音樂，　　寂默住空閑；<a class="t" id="t0320a17"></a><br>　我所未曾見，　　獨樂深林者，<a class="t" id="t0320a18"></a><br>　欲求於世間，　　自在增上主？<a class="t" id="t0320a19"></a><br>　為三十三天，　　天上自在樂？<a class="t" id="t0320a20"></a><br>　何故深林中，　　苦行自枯槁？」</p>
</blockquote>
<a class="t" id="t0320a21"></a><p><a class="t-linehead" id="t-linehead0320a21"></a>爾時，世尊說偈答言：</p>
<a class="t" id="t0320a22"></a><blockquote class="gatha">
<p>「<span class="corr" title="[苦&gt;若]">若</span>欲種種求，　　諸界多種著；<a class="t" id="t0320a23"></a><br>　彼一切皆是，　　愚癡之根本，<a class="t" id="t0320a24"></a><br>　如是一切求，　　我久悉已吐，<a class="t" id="t0320a25"></a><br>　不求不諂偽，　　一切無所觸。<a class="t" id="t0320a26"></a><br>　於一切諸法，　　唯一清淨觀，<a class="t" id="t0320a27"></a><br>　得無上菩提，　　禪思修不樂。」</p>
</blockquote>
<a class="t" id="t0320a28"></a><p><a class="t-linehead" id="t-linehead0320a28"></a>婆羅門復說偈言：</p>
<a class="t" id="t0320a29"></a><blockquote class="gatha">
<p>「我今敬禮汝，　　大寂牟尼尊，<a class="t" id="t0320b01"></a><br>　禪思之妙王，　　覺無邊大覺；<a class="t" id="t0320b02"></a><br>　如來天人救，　　巍巍若金山。<a class="t" id="t0320b03"></a><br>　解脫於叢林，　　於林永不著；<a class="t" id="t0320b04"></a><br>　已拔深利刺，　　清淨無餘跡。<a class="t" id="t0320b05"></a><br>　論師之上首，　　言說最勝辯；<a class="t" id="t0320b06"></a><br>　人中雄師子，　　震吼於深林。<a class="t" id="t0320b07"></a><br>　顯現苦聖諦、　　集、滅、八正道；<a class="t" id="t0320b08"></a><br>　能盡眾苦聚，　　乘出淨無垢。<a class="t" id="t0320b09"></a><br>　自脫一切苦，　　濟彼苦眾生；<a class="t" id="t0320b10"></a><br>　安樂眾生故，　　演說於正法。<a class="t" id="t0320b11"></a><br>　已斷於恩愛，　　遠離於欲網；<a class="t" id="t0320b12"></a><br>　斷除於一切，　　有愛之結縛。<a class="t" id="t0320b13"></a><br>　如水生蓮花，　　塵水不染著；<a class="t" id="t0320b14"></a><br>　如日停虛空，　　清淨無雲翳。<a class="t" id="t0320b15"></a><br>　善哉我今日，　　至拘薩羅林，<a class="t" id="t0320b16"></a><br>　得見於大師，　　兩足之勝尊，<a class="t" id="t0320b17"></a><br>　大林大精進，　　得第一廣度；<a class="t" id="t0320b18"></a><br>　調御師之首，　　敬禮無所畏。」</p>
</blockquote>
<a class="t" id="t0320b19"></a><p><a class="t-linehead" id="t-linehead0320b19"></a>時，婆羅門廣說斯偈，讚歎佛已，聞佛所說，<a class="t" id="t0320b20"></a>歡喜隨喜，作禮而去。</p>
<a class="t" id="t0320b21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>