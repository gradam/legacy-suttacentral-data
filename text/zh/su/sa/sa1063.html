<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1063"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○六三）</h1></div><p>如是我聞：</p><p>一時，佛住舍衛國祇樹給<a class="t" id="t0276a23"></a>孤獨園。</p><p>時，有異比丘形色醜陋，難可觀視，<a class="t" id="t0276a24"></a>為諸比丘之所輕慢，來詣佛所。</p><p>爾時，世尊<a class="t" id="t0276a25"></a>四眾圍遶，見彼比丘來，皆起輕想，更相謂<a class="t" id="t0276a26"></a>言：「彼何等比丘？隨路而來，形貌醜陋，難可<a class="t" id="t0276a27"></a>觀視，為人所慢。」</p><p>爾時，世尊知諸比丘心之所<a class="t" id="t0276a28"></a>念，告諸比丘：「汝等見彼比丘來，形狀甚醜，<a class="t" id="t0276a29"></a>難可視見，令人起慢不？」</p><p>諸比丘白佛：「唯<a class="t" id="t0276b01"></a>然，已見。」</p><p>佛告諸比丘：「汝等勿於彼比丘起<a class="t" id="t0276b02"></a>於輕想。所以者何？彼比丘已盡諸漏，所作<a class="t" id="t0276b03"></a>已作，離諸重擔，斷諸有結，正智，心善解脫。<a class="t" id="t0276b04"></a>諸比丘！汝等莫妄量於人，唯有如來能量<a class="t" id="t0276b05"></a>於人。」</p><p>彼比丘詣佛所，稽首佛足，退坐一面。<a class="t" id="t0276b06"></a></p><p>爾時，世尊復告諸比丘：「汝等見此比丘稽首<a class="t" id="t0276b07"></a>作禮，退坐一面不？」</p><p>比丘白佛：「唯然，已見。」</p><p>佛<a class="t" id="t0276b08"></a>告諸比丘：「汝等勿於是比丘起於輕想；乃<a class="t" id="t0276b09"></a>至汝等莫量於人，唯有如來能知人耳。」爾<a class="t" id="t0276b10"></a>時，世尊即說偈言：<a class="t" id="t0276b11"></a></p><blockquote class="gatha"><p>「飛鳥及走獸，　　莫不畏師子，<a class="t" id="t0276b12"></a><br>唯師子獸王，　　無有與等者。<a class="t" id="t0276b13"></a><br>如是智慧人，　　雖小則為大，<a class="t" id="t0276b14"></a><br>莫取其身相，　　而生輕慢心。<a class="t" id="t0276b15"></a><br>何用巨大身，　　多肉而無慧，<a class="t" id="t0276b16"></a><br>此賢勝智慧，　　則為上士夫。<a class="t" id="t0276b17"></a><br>離欲斷諸結，　　涅槃永不生，<a class="t" id="t0276b18"></a><br>持此最後身，　　摧伏眾魔軍。」<a class="t" id="t0276b19"></a></p></blockquote><p>佛說此經已，諸比丘聞佛所說，歡喜奉行。<a class="t" id="t0276b20"></a></p></article></section></div></body></html>
