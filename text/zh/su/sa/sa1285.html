<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1285"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二八五）</h1></div><p>如是我聞：</p><p>一時，佛住舍衛國祇樹給<a class="t" id="t0354a24"></a>孤獨園。</p><p>時，有天子容色絕妙，於後夜時來<a class="t" id="t0354a25"></a>詣佛所，稽首佛足，退坐一面。其身光明遍<a class="t" id="t0354a26"></a>照祇樹給孤獨園。</p><p>時，彼天子說偈問佛：<a class="t" id="t0354a27"></a></p><blockquote class="gatha"><p>「何法起應滅？　　何生應防護？<a class="t" id="t0354a28"></a><br>何法應當離？　　等觀何得樂？」<a class="t" id="t0354a29"></a></p></blockquote><p>爾時，世尊說偈答言：<a class="t" id="t0354b01"></a></p><blockquote class="gatha"><p>「瞋恚起應滅，　　貪生逆防護，<a class="t" id="t0354b02"></a><br>無明應捨離，　　等觀真諦樂。<a class="t" id="t0354b03"></a><br>欲生諸煩惱，　　欲為生苦本，<a class="t" id="t0354b04"></a><br>調伏煩惱者，　　眾苦則調伏。<a class="t" id="t0354b05"></a><br>調伏眾苦者，　　煩惱亦調伏。」<a class="t" id="t0354b06"></a></p></blockquote><p>時，彼天子復說偈言：<a class="t" id="t0354b07"></a></p><blockquote class="gatha"><p>「久見婆羅門，　　逮得般涅槃，<a class="t" id="t0354b08"></a><br>一切怖已過，　　永超世恩愛。」<a class="t" id="t0354b09"></a></p></blockquote><p>於是，天子聞佛所說，歡喜隨喜，稽首佛足，<a class="t" id="t0354b10"></a>即沒不現。<a class="t" id="t0354b11"></a></p></article></section></div></body></html>