<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa417"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 417</span><span class="mirror-right">（四一七）</span></h1></div><p><a class="t-linehead" id="t-linehead0110b27"></a>如是我聞：</p><p>一時，佛住王舍城迦蘭陀<a class="t" id="t0110b28"></a>竹園。</p><p><a class="t-linehead" id="t-linehead0110b28"></a>爾時，世尊告諸比丘：「汝等持我所說四<a class="t" id="t0110b29"></a>聖諦不？」</p><p><a class="t-linehead" id="t-linehead0110b29"></a>時，有比丘從座起，整衣服，偏袒右<a class="t" id="t0110c01"></a>肩，為佛作禮，合掌白佛：「唯然，世尊所說四<a class="t" id="t0110c02"></a>聖諦，我悉受持。」</p><p><a class="t-linehead" id="t-linehead0110c02"></a>佛告比丘：「汝云何持我<a class="t" id="t0110c03"></a>所說四聖諦？」</p><p><a class="t-linehead" id="t-linehead0110c03"></a>比丘白佛言：「世尊說苦聖諦，<a class="t" id="t0110c04"></a>我悉受持。如如、不離如、不異如，真、實、審<a class="t" id="t0110c05"></a>諦、不顛倒，是聖所諦，是名苦聖諦。世尊說<a class="t" id="t0110c06"></a>苦集聖諦、苦滅聖諦、苦滅道跡聖諦，如如、<a class="t" id="t0110c07"></a>不離如、不異如，真、實、審諦、不顛倒，是聖<a class="t" id="t0110c08"></a>所諦，是為世尊說四聖諦，我悉受持。」</p><p><a class="t-linehead" id="t-linehead0110c08"></a>佛告<a class="t" id="t0110c09"></a>比丘：「善哉！善哉！汝真實持我所說四聖諦，如<a class="t" id="t0110c10"></a>如、不離如、不異如，真、實、審諦、不顛倒，是<a class="t" id="t0110c11"></a>名比丘真實持我四聖諦。」</p><p><a class="t-linehead" id="t-linehead0110c11"></a>佛說此經已，諸<a class="t" id="t0110c12"></a>比丘聞佛所說，歡喜奉行。</p><a class="t" id="t0110c13"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
