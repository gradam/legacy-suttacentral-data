<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="988"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九八八）</h1></div><p>如是我聞：</p><p>一時，佛住王舍城迦蘭陀<a class="t" id="t0257a29"></a>竹園。</p><p>爾時，釋提桓因形色絕妙，於後夜時<a class="t" id="t0257b01"></a>來詣佛所，稽首佛足，退住一面。天身威力，<a class="t" id="t0257b02"></a>光明遍照迦蘭陀竹園。</p><p>時，釋提桓因白佛言：<a class="t" id="t0257b03"></a>「世尊！世尊曾於隔界山石窟中說言：『若有<a class="t" id="t0257b04"></a>沙門、婆羅門無上愛盡解脫、心善解脫，彼邊<a class="t" id="t0257b05"></a>際、究竟邊際、離垢邊際、梵行畢竟。』云何為<a class="t" id="t0257b06"></a>比丘邊際、究竟邊際、離垢邊際、梵行畢竟？」</p><p>佛<a class="t" id="t0257b07"></a>告天帝釋：「謂比丘若所有受覺，若苦、若樂、<a class="t" id="t0257b08"></a>若不苦不樂，彼諸受集、受滅、受味、受患、受<a class="t" id="t0257b09"></a>出如實知；如實知已，觀察彼受無常，觀生<a class="t" id="t0257b10"></a>滅、觀離欲、觀滅盡、觀捨；如是觀察已，則<a class="t" id="t0257b11"></a>邊際，究竟邊際、離垢邊際、梵行畢竟。拘尸<a class="t" id="t0257b12"></a>迦！是名比丘於正法、律邊際、究竟邊際、離<a class="t" id="t0257b13"></a>垢邊際、梵行畢竟。」</p><p>乃至天帝釋聞佛所說，歡<a class="t" id="t0257b14"></a>喜隨喜，作禮而去。<a class="t" id="t0257b15"></a></p></article></section></div></body></html>
