<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="274"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二七四）</h1></div><p>如是我聞：</p><p>一時，佛住舍衛國祇樹給孤<a class="t" id="t0073a03"></a>獨園。</p><p>爾時，世尊告諸比丘：「非汝有者，當<a class="t" id="t0073a04"></a>棄捨，捨彼法已，長夜安樂。諸比丘！於意云<a class="t" id="t0073a05"></a>何？於此祇桓中，諸草木枝葉，有人持去，汝<a class="t" id="t0073a06"></a>等頗有念言：『此諸物是我所，彼人何故輒持<a class="t" id="t0073a07"></a>去？』」</p><p>答言：「不也，世尊！」</p><p>「所以者何？彼亦非我、非<a class="t" id="t0073a08"></a>我所故，汝諸比丘亦復如是。於非所有物<a class="t" id="t0073a09"></a>當盡棄捨，棄捨彼法已，長夜安樂。何等為<a class="t" id="t0073a10"></a>非汝所有？謂眼，眼非汝所有，彼應棄捨，捨<a class="t" id="t0073a11"></a>彼法已，長夜安樂。耳、鼻、舌、身、意亦復如是。<a class="t" id="t0073a12"></a>云何？比丘！眼是常耶？為非常耶？」</p><p>答言：「無常。」<a class="t" id="t0073a13"></a></p><p>世尊復問：「若無常者，是苦耶？」</p><p>答言：「是苦。世<a class="t" id="t0073a14"></a>尊！」</p><p>復問：「若無常、苦者，是變易法，多聞聖弟<a class="t" id="t0073a15"></a>子寧於中見我、異我、相在不？」</p><p>答言：「不也，世<a class="t" id="t0073a16"></a>尊！」</p><p>「耳、鼻、舌、身、意亦復如是。多聞聖弟子<a class="t" id="t0073a17"></a>於此六入處觀察非我、非我所，觀察已，於<a class="t" id="t0073a18"></a>諸世間都無所取，無所取故無所著，無<a class="t" id="t0073a19"></a>所著故自覺涅槃：『我生已盡，梵行已立，<a class="t" id="t0073a20"></a>所作已作，自知不受<span class="corr" title="[彼&gt;後]">後</span>有。』」</p><p>佛說此經已，諸<a class="t" id="t0073a21"></a>比丘聞佛所說，歡喜奉行。<a class="t" id="t0073a22"></a></p></article></section></div></body></html>
