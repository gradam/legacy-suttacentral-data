<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="288"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二八八）</h1></div><p>如是我聞：</p><p>一時，佛住王舍城迦蘭陀竹<a class="t" id="t0081a10"></a>園。</p><p>爾時，尊者舍利弗、尊者摩訶拘絺羅在<a class="t" id="t0081a11"></a>耆闍崛山。</p><p>爾時，尊者舍利弗晡時從禪覺，<a class="t" id="t0081a12"></a>詣尊者摩訶拘絺羅，共相問訊慶慰已，於<a class="t" id="t0081a13"></a>一面坐。語尊者摩訶拘絺羅：「欲有所問，寧<a class="t" id="t0081a14"></a>有閑暇見答與不？」</p><p>尊者摩訶拘絺羅語尊<a class="t" id="t0081a15"></a>者舍利弗言：「仁者且問，知者當答。」</p><p>尊者舍利<a class="t" id="t0081a16"></a>弗問尊者摩訶拘絺羅：「云何？尊者摩訶拘絺<a class="t" id="t0081a17"></a>羅，有老不？」</p><p>答言：「有。」</p><p>尊者舍利弗復問：「有死<a class="t" id="t0081a18"></a>不？」</p><p>答言：「有。」</p><p>復問：「云何？老死自作耶？為他作<a class="t" id="t0081a19"></a>耶？為自他作耶？為非自非他無因作耶？」</p><p>答<a class="t" id="t0081a20"></a>言：「尊者舍利弗！老死非自作、非他作、非自<a class="t" id="t0081a21"></a>他作、亦非非自他作無因作，然彼生緣故<a class="t" id="t0081a22"></a>有老死。」</p><p>「如是生、有、取、愛、受、觸、六入處、名色，<a class="t" id="t0081a23"></a>為自作、為他作、為自他作、為非自他無因<a class="t" id="t0081a24"></a>作？」</p><p>答言：「尊者舍利弗！名色非自作、非他作、<a class="t" id="t0081a25"></a>非自他作、非非自他作無因作，然彼名色緣<a class="t" id="t0081a26"></a>識生。」</p><p>復問：「彼識為自作、為他作、為自他<a class="t" id="t0081a27"></a>作、為非自非他無因作？」</p><p>答言：「尊者舍利弗！<a class="t" id="t0081a28"></a>彼識非自作、非他作、非自他作、非非自<a class="t" id="t0081a29"></a>他作無因作，然彼識增名色生。」</p><p>尊者舍利<a class="t" id="t0081b01"></a>弗復問：「尊者摩訶拘絺羅！先言名色非自作、<a class="t" id="t0081b02"></a>非他作、非自他作、非非自他作無因作，然<a class="t" id="t0081b03"></a>彼名色緣識生，而今復言名色緣識，此義<a class="t" id="t0081b04"></a>云何？」</p><p>尊者摩訶拘絺羅答言：「今當說譬，如<a class="t" id="t0081b05"></a>智者因譬得解。譬如三蘆立於空地，展轉<a class="t" id="t0081b06"></a>相依，而得<span class="gaiji">竪<!--gaiji,豎,1[豎-豆+立],2&#x7AEA;,3--></span>立，若去其一，二亦不立，<a class="t" id="t0081b07"></a>若去其二，一亦不立，展轉相依，而得<span class="gaiji">竪<!--gaiji,豎,1[豎-豆+立],2&#x7AEA;,3--></span>立，<a class="t" id="t0081b08"></a>識緣名色亦復如是。展轉相依，而得生長。」<a class="t" id="t0081b09"></a></p><p>尊者舍利弗言：「善哉！善哉！尊者摩訶拘絺羅！<a class="t" id="t0081b10"></a>世尊聲聞中，智慧明達，善調無畏，見甘露<a class="t" id="t0081b11"></a>法，以甘露法具足身作證者，謂尊者摩訶拘<a class="t" id="t0081b12"></a>絺羅，乃有如是甚深義辯，種種難問，皆悉<a class="t" id="t0081b13"></a>能答，如無價寶珠，世所頂戴，我今頂戴尊<a class="t" id="t0081b14"></a>者摩訶拘絺羅亦復如是。我今於汝所，快<a class="t" id="t0081b15"></a>得善利，諸餘梵行數詣其所，亦得善利，以<a class="t" id="t0081b16"></a>彼尊者善說法故。我今以此尊者摩訶拘絺<a class="t" id="t0081b17"></a>羅所說法故，當以三十種讚歎稱揚隨喜。」<a class="t" id="t0081b18"></a></p><p>尊者摩訶拘絺羅說：「老死厭患、離欲、滅盡，是<a class="t" id="t0081b19"></a>名法師；說生、有、取、愛、受、觸、六入處、名色、識，厭<a class="t" id="t0081b20"></a>患、離欲、滅盡，是名法師；若比丘於老死厭<a class="t" id="t0081b21"></a>患、離欲、滅盡向，是名法師；乃至識厭患、離欲、<a class="t" id="t0081b22"></a>滅盡向，是名法師；若比丘於老死厭患、離<a class="t" id="t0081b23"></a>欲、滅盡，不起諸漏，心善解脫，是名法師；乃<a class="t" id="t0081b24"></a>至識厭患、離欲、滅盡，不起諸漏，心善解脫，<a class="t" id="t0081b25"></a>是名法師。」</p><p>尊者摩訶拘絺羅語尊者舍利<a class="t" id="t0081b26"></a>弗言：「善哉！善哉！於世尊聲聞中，智慧明達，<a class="t" id="t0081b27"></a>善調無畏，見甘露法，以甘露法具足身作<a class="t" id="t0081b28"></a>證者，謂尊者舍利弗，能作如是種種甚深正<a class="t" id="t0081b29"></a>智之問，猶如世間無價寶珠，人皆頂戴，汝今<a class="t" id="t0081c01"></a>如是，普為一切諸梵行者之所頂戴、恭敬、奉<a class="t" id="t0081c02"></a>事。我於今日快得善利，得與尊者共論<a class="t" id="t0081c03"></a>妙義。」</p><p>時，二正士更相隨喜，各還所住。<a class="t" id="t0081c04"></a></p></article></section></div></body></html>
