<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="911"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九一一）</h1></div><p>如是我聞：</p><p>一時，佛住王舍城迦蘭陀<a class="t" id="t0228b05"></a>竹園。</p><p>時，有摩尼珠髻聚落主來詣佛所，稽<a class="t" id="t0228b06"></a>首佛足，退坐一面，白佛言：「世尊！先日國王<a class="t" id="t0228b07"></a>集諸大臣，共論議言：『云何沙門釋子比丘自<a class="t" id="t0228b08"></a>為受畜金銀寶物，為淨耶？為不淨耶？』其中<a class="t" id="t0228b09"></a>有言：『沙門釋子應受畜金銀寶物。』又復有<a class="t" id="t0228b10"></a>言：『不應自為受畜金銀寶物。』世尊！彼言沙<a class="t" id="t0228b11"></a>門釋子應自為受畜金銀寶物者，為從佛<a class="t" id="t0228b12"></a>聞？為自出意說？作是語者，為隨順法？為<a class="t" id="t0228b13"></a>不隨順？為真實說？為虛妄說？如是說者，得<a class="t" id="t0228b14"></a>不墮於呵責處耶？」</p><p>佛告聚落主：「此則妄說，<a class="t" id="t0228b15"></a>非真實說、非是法說、非隨順說，墮呵責處。<a class="t" id="t0228b16"></a>所以者何？沙門釋子自為受畜金銀寶物<a class="t" id="t0228b17"></a>者，不清淨故；若自為己受畜金銀寶物者，<a class="t" id="t0228b18"></a>非沙門法、非釋種子法。」</p><p>聚落主白佛言：「奇<a class="t" id="t0228b19"></a>哉！世尊！沙門釋子受畜金銀寶物者，非沙<a class="t" id="t0228b20"></a>門法、非釋種子法，此真實說！世尊！作是說<a class="t" id="t0228b21"></a>者，增長勝妙，我亦作是說：『沙門釋子不應<a class="t" id="t0228b22"></a>自為受畜金銀寶物。』」</p><p>佛告聚落主：「若沙門<a class="t" id="t0228b23"></a>釋子自為受畜金銀珍寶清淨者，五欲功德<a class="t" id="t0228b24"></a>悉應清淨！」</p><p>摩尼珠髻聚落主聞佛所說，歡<a class="t" id="t0228b25"></a>喜作禮而去。</p><p>爾時，世尊知摩尼珠髻聚落主<a class="t" id="t0228b26"></a>去已，告尊者阿難：「若諸比丘依止迦蘭陀竹<a class="t" id="t0228b27"></a>園住者，悉呼令集於食堂。」</p><p>時，尊者阿難即<a class="t" id="t0228b28"></a>受佛教，周遍宣令依止迦蘭陀竹園比丘<a class="t" id="t0228b29"></a>集於食堂。比丘集已，往白世尊：「諸比丘已<a class="t" id="t0228c01"></a>集食堂，惟世尊知時！」</p><p>爾時，世尊往詣食堂，<a class="t" id="t0228c02"></a>大眾前坐，坐已，告諸比丘：「今日有摩尼珠髻<a class="t" id="t0228c03"></a>聚落主來諒我所，作如是言：『先日國王<a class="t" id="t0228c04"></a>集諸大臣，作如是論議：「沙門釋子自為受<a class="t" id="t0228c05"></a>畜金銀寶物，為清淨不？」其中有言清淨<a class="t" id="t0228c06"></a>者，有言不清淨者。今問世尊，言清淨者，<a class="t" id="t0228c07"></a>為從佛聞？為自妄說？』……」如上廣說。「彼摩尼珠<a class="t" id="t0228c08"></a>髻聚落主聞我所說，歡喜隨喜，作禮而去。</p><p>「諸<a class="t" id="t0228c09"></a>比丘！國王、大臣共集論議，彼摩尼珠髻聚落<a class="t" id="t0228c10"></a>主於大眾前師子吼說：『沙門釋種子不應<a class="t" id="t0228c11"></a>自為受畜金銀寶物。』諸比丘！汝等從今日，<a class="t" id="t0228c12"></a>須木索木、須草索草、須車索車、須作人<a class="t" id="t0228c13"></a>索作人，慎勿為己受取金銀種種寶物！」</p><p>佛<a class="t" id="t0228c14"></a>說此經已，諸比丘聞佛所說，歡喜奉行。<a class="t" id="t0228c15"></a></p></article></section></div></body></html>