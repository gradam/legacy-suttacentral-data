<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1242"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二四二）</h1></div><p>如是我聞：</p><p>一時，佛住舍衛國祇樹給<a class="t" id="t0340c04"></a>孤獨園。</p><p>爾時，世尊告諸比丘：「當恭敬住，常<a class="t" id="t0340c05"></a>當繫心，常當畏慎，隨他自在諸修梵行上、<a class="t" id="t0340c06"></a>中、下座。所以者何？若有比丘不恭敬住，不<a class="t" id="t0340c07"></a>繫心，不畏慎，不隨他自在諸修梵行上、中、<a class="t" id="t0340c08"></a>下座，而欲令威儀足者，無有是處！不備<a class="t" id="t0340c09"></a>威儀，欲令學法滿者，無有是處！學法不<a class="t" id="t0340c10"></a>滿，欲令戒身、定身、慧身、解脫身、解脫知見身<a class="t" id="t0340c11"></a>具足者，無有是處！解脫知見不滿足，欲令<a class="t" id="t0340c12"></a>得無餘涅槃者，無有是處！</p><p>「如是，比丘！當<a class="t" id="t0340c13"></a>勤恭敬、繫心、畏慎，隨他德力諸修梵行上、<a class="t" id="t0340c14"></a>中、下座，而威儀具足者，斯有是處！威儀具<a class="t" id="t0340c15"></a>足已，而學法具足者，斯有是處，學法備足<a class="t" id="t0340c16"></a>已，而戒身、定身、慧身、解脫身、解脫知見身具<a class="t" id="t0340c17"></a>足者，斯有是處！解脫知見身具足已，得無<a class="t" id="t0340c18"></a>餘涅槃者，斯有是處！是故，比丘！當勤恭敬、<a class="t" id="t0340c19"></a>繫心、畏慎，隨他德力諸修梵行上、中、下座，<a class="t" id="t0340c20"></a>威儀滿足，乃至無餘涅槃，當如是學。」</p><p>佛說<a class="t" id="t0340c21"></a>此經已，諸比丘聞佛所說，歡喜奉行。<a class="t" id="t0340c22"></a></p></article></section></div></body></html>