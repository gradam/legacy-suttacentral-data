<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1346"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一三四六）</h1></div><p>如是我聞：</p><p>一時，佛住舍衛國祇樹給<a class="t" id="t0370c10"></a>孤獨園。</p><p>時，有異比丘在拘薩羅人間，住一<a class="t" id="t0370c11"></a>林中。時，彼比丘身體疲極，夜著睡眠。</p><p>時，有<a class="t" id="t0370c12"></a>天神，住彼林中者，而覺悟之，即說偈言：<a class="t" id="t0370c13"></a></p><blockquote class="gatha"><p>「可起起比丘，　　何故著睡眠？<a class="t" id="t0370c14"></a><br>睡眠有何義？　　修禪莫睡眠。」<a class="t" id="t0370c15"></a></p></blockquote><p>時，彼比丘說偈答言：<a class="t" id="t0370c16"></a></p><blockquote class="gatha"><p>「不肯當云何？　　懈怠少方便，<a class="t" id="t0370c17"></a><br>緣盡四體羸，　　夜則著睡眠。」<a class="t" id="t0370c18"></a></p></blockquote><p>時，彼天神復說偈言：<a class="t" id="t0370c19"></a></p><blockquote class="gatha"><p>「且汝當執守，　　勿聲而大呼，<a class="t" id="t0370c20"></a><br>汝已得修閑，　　莫令其退沒。」<a class="t" id="t0370c21"></a></p></blockquote><p>時，彼比丘說偈答言：<a class="t" id="t0370c22"></a></p><blockquote class="gatha"><p>「我當用汝語，　　精勤修方便，<a class="t" id="t0370c23"></a><br>不為彼睡眠，　　數數覆其心。」<a class="t" id="t0370c24"></a></p></blockquote><p>時，彼天神如是如是覺悟彼比丘。時，彼比<a class="t" id="t0370c25"></a>丘專精方便，斷諸煩惱，得阿羅漢。<a class="t" id="t0370c26"></a>時，彼天神復說偈言：<a class="t" id="t0370c27"></a></p><blockquote class="gatha"><p>「汝豈能自起，　　專精勤方便，<a class="t" id="t0370c28"></a><br>不為眾魔軍，　　厭汝令睡眠。」<a class="t" id="t0370c29"></a></p></blockquote><p>時，彼比丘說偈答言：<a class="t" id="t0371a01"></a></p><blockquote class="gatha"><p>「從今當七夜，　　常坐正思惟，<a class="t" id="t0371a02"></a><br>其身生喜樂，　　無一處不滿，<a class="t" id="t0371a03"></a><br>初夜觀宿命，　　中夜天眼淨，<a class="t" id="t0371a04"></a><br>後夜除無明，　　見眾生苦樂，<a class="t" id="t0371a05"></a><br>上中下形類，　　善色及惡色，<a class="t" id="t0371a06"></a><br>知何業因緣，　　而受斯果報，<a class="t" id="t0371a07"></a><br>若士夫所作，　　所作還自見，<a class="t" id="t0371a08"></a><br>善者見其善，　　惡者自見惡。」<a class="t" id="t0371a09"></a></p></blockquote><p>時，彼天神復說偈言：<a class="t" id="t0371a10"></a></p><blockquote class="gatha"><p>「我知先一切，　　比丘十四人，<a class="t" id="t0371a11"></a><br>皆是須陀洹，　　悉得禪正受，<a class="t" id="t0371a12"></a><br>來到此林中，　　當得阿羅漢，<a class="t" id="t0371a13"></a><br>見汝一懈怠，　　仰臥著睡眠，<a class="t" id="t0371a14"></a><br>莫令住凡夫，　　故方便覺悟。」<a class="t" id="t0371a15"></a></p></blockquote><p>爾時，比丘復說偈言：<a class="t" id="t0371a16"></a></p><blockquote class="gatha"><p>「善哉汝天神，　　以義安慰我，<a class="t" id="t0371a17"></a><br>至誠見開覺，　　令我盡諸漏。」<a class="t" id="t0371a18"></a></p></blockquote><p>時，彼天神復說偈言：<a class="t" id="t0371a19"></a></p><blockquote class="gatha"><p>「比丘應如是，　　信非家出家，<a class="t" id="t0371a20"></a><br>抱愚而出家，　　逮得見清淨。<a class="t" id="t0371a21"></a><br>我今攝受法，　　當盡壽命思，<a class="t" id="t0371a22"></a><br>若汝疾病時，　　我當與良藥。」<a class="t" id="t0371a23"></a></p></blockquote><p>時，彼天神說是偈已，即沒不現。<a class="t" id="t0371a24"></a></p></article></section></div></body></html>