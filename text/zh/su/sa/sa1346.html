<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1346">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1346</span><span class="mirror-right">（一三四六） 睡眠</span></h1>
</div>
<p><a class="t-linehead" id="t-linehead0370c09"></a>如是我聞：</p>
<p>一時，佛住舍衛國祇樹給<a class="t" id="t0370c10"></a>孤獨園。</p>
<p><a class="t-linehead" id="t-linehead0370c10"></a>時，有異比丘在拘薩羅人間，住一<a class="t" id="t0370c11"></a>林中。時，彼比丘身體疲極，夜著睡眠。</p>
<p><a class="t-linehead" id="t-linehead0370c11"></a>時，有<a class="t" id="t0370c12"></a>天神，住彼林中者，而覺悟之，即說偈言：</p>
<a class="t" id="t0370c13"></a><blockquote class="gatha">
<p>「可起起比丘，　　何故著睡眠？<a class="t" id="t0370c14"></a><br>　睡眠有何義？　　修禪莫睡眠。」</p>
</blockquote>
<a class="t" id="t0370c15"></a><p><a class="t-linehead" id="t-linehead0370c15"></a>時，彼比丘說偈答言：</p>
<a class="t" id="t0370c16"></a><blockquote class="gatha">
<p>「不肯當云何？　　懈怠少方便，<a class="t" id="t0370c17"></a><br>　緣盡四體羸，　　夜則著睡眠。」</p>
</blockquote>
<a class="t" id="t0370c18"></a><p><a class="t-linehead" id="t-linehead0370c18"></a>時，彼天神復說偈言：</p>
<a class="t" id="t0370c19"></a><blockquote class="gatha">
<p>「且汝當執守，　　勿聲而大呼，<a class="t" id="t0370c20"></a><br>　汝已得修閑，　　莫令其退沒。」</p>
</blockquote>
<a class="t" id="t0370c21"></a><p><a class="t-linehead" id="t-linehead0370c21"></a>時，彼比丘說偈答言：</p>
<a class="t" id="t0370c22"></a><blockquote class="gatha">
<p>「我當用汝語，　　精勤修方便，<a class="t" id="t0370c23"></a><br>　不為彼睡眠，　　數數覆其心。」</p>
</blockquote>
<a class="t" id="t0370c24"></a><p><a class="t-linehead" id="t-linehead0370c24"></a>時，彼天神如是如是覺悟彼比丘。時，彼比<a class="t" id="t0370c25"></a>丘專精方便，斷諸煩惱，得阿羅漢。<a class="t" id="t0370c26"></a>時，彼天神復說偈言：</p>
<a class="t" id="t0370c27"></a><blockquote class="gatha">
<p>「汝豈能自起，　　專精勤方便，<a class="t" id="t0370c28"></a><br>　不為眾魔軍，　　厭汝令睡眠。」</p>
</blockquote>
<a class="t" id="t0370c29"></a><p><a class="t-linehead" id="t-linehead0370c29"></a>時，彼比丘說偈答言：</p>
<a class="t" id="t0371a01"></a><blockquote class="gatha">
<p>「從今當七夜，　　常坐正思惟，<a class="t" id="t0371a02"></a><br>　其身生喜樂，　　無一處不滿，<a class="t" id="t0371a03"></a><br>　初夜觀宿命，　　中夜天眼淨，<a class="t" id="t0371a04"></a><br>　後夜除無明，　　見眾生苦樂，<a class="t" id="t0371a05"></a><br>　上中下形類，　　善色及惡色，<a class="t" id="t0371a06"></a><br>　知何業因緣，　　而受斯果報，<a class="t" id="t0371a07"></a><br>　若士夫所作，　　所作還自見，<a class="t" id="t0371a08"></a><br>　善者見其善，　　惡者自見惡。」</p>
</blockquote>
<a class="t" id="t0371a09"></a><p><a class="t-linehead" id="t-linehead0371a09"></a>時，彼天神復說偈言：</p>
<a class="t" id="t0371a10"></a><blockquote class="gatha">
<p>「我知先一切，　　比丘十四人，<a class="t" id="t0371a11"></a><br>　皆是須陀洹，　　悉得禪正受，<a class="t" id="t0371a12"></a><br>　來到此林中，　　當得阿羅漢，<a class="t" id="t0371a13"></a><br>　見汝一懈怠，　　仰臥著睡眠，<a class="t" id="t0371a14"></a><br>　莫令住凡夫，　　故方便覺悟。」</p>
</blockquote>
<a class="t" id="t0371a15"></a><p><a class="t-linehead" id="t-linehead0371a15"></a>爾時，比丘復說偈言：</p>
<a class="t" id="t0371a16"></a><blockquote class="gatha">
<p>「善哉汝天神，　　以義安慰我，<a class="t" id="t0371a17"></a><br>　至誠見開覺，　　令我盡諸漏。」</p>
</blockquote>
<a class="t" id="t0371a18"></a><p><a class="t-linehead" id="t-linehead0371a18"></a>時，彼天神復說偈言：</p>
<a class="t" id="t0371a19"></a><blockquote class="gatha">
<p>「比丘應如是，　　信非家出家，<a class="t" id="t0371a20"></a><br>　抱愚而出家，　　逮得見清淨。<a class="t" id="t0371a21"></a><br>　我今攝受法，　　當盡壽命思，<a class="t" id="t0371a22"></a><br>　若汝疾病時，　　我當與良藥。」</p>
</blockquote>
<a class="t" id="t0371a23"></a><p><a class="t-linehead" id="t-linehead0371a23"></a>時，彼天神說是偈已，即沒不現。</p>
<a class="t" id="t0371a24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>