<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1212">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1212</span><span class="mirror-right">（一二一二） 自恣</span></h1>
</div>
<p><a class="t-linehead" id="t-linehead0330a04"></a>如是我聞：</p>
<p>一時，佛住王舍城迦蘭陀<a class="t" id="t0330a05"></a>竹園夏安居，與大比丘眾五百人俱，皆是阿<a class="t" id="t0330a06"></a>羅漢，諸漏已盡，所作已作，離諸重擔，斷除<a class="t" id="t0330a07"></a>有結，正智心善解脫，除一比丘，謂尊者阿難，<a class="t" id="t0330a08"></a>世尊記說彼現法當得無知證。</p>
<p><a class="t-linehead" id="t-linehead0330a08"></a>爾時，世尊<a class="t" id="t0330a09"></a>臨十五日月食受時，於大眾前敷座而坐，<a class="t" id="t0330a10"></a>坐已，告諸比丘：「我為婆羅門，得般涅槃，持<a class="t" id="t0330a11"></a>後邊身，為大醫師，拔諸劍刺。我為婆羅門，<a class="t" id="t0330a12"></a>得般涅槃，持此後邊身，無上醫師，能拔劍<a class="t" id="t0330a13"></a>刺。汝等為子，從我口生，從法化生，得法餘<a class="t" id="t0330a14"></a>財，當懷受我，莫令我若身、若口、若心有<a class="t" id="t0330a15"></a>可嫌責事。」</p>
<p><a class="t-linehead" id="t-linehead0330a15"></a>爾時，尊者舍利弗在眾會中，從座<a class="t" id="t0330a16"></a>起，整衣服，為佛作禮，合掌白佛：「世尊向者<a class="t" id="t0330a17"></a>作如是言：『我為婆羅門，得般涅槃，持最後<a class="t" id="t0330a18"></a>身，無上大醫，能拔劍刺。汝為我子，從佛<a class="t" id="t0330a19"></a>口生，從法化生，得法餘財。諸比丘！當懷<a class="t" id="t0330a20"></a>受我，莫令我身、口、心有可嫌責。』我等不見<a class="t" id="t0330a21"></a>世尊身、口、心有可嫌責事。所以者何？世尊<a class="t" id="t0330a22"></a>不調伏者能令調伏，不寂靜者能令寂靜，不<a class="t" id="t0330a23"></a>穌息者能令穌息，不般涅槃者能令般涅<a class="t" id="t0330a24"></a>槃。如來知道，如來說道，如來向道，然後聲<a class="t" id="t0330a25"></a>聞成就，隨道、宗道，奉受師教，如其教授，<a class="t" id="t0330a26"></a>正向欣樂真如善法。</p>
<p><a class="t-linehead" id="t-linehead0330a26"></a>「我於世尊都不見有<a class="t" id="t0330a27"></a>可嫌責身、口、心行。我今於世尊所，乞願懷<a class="t" id="t0330a28"></a>受見聞疑罪，若身、口、心有嫌責事。」</p>
<p><a class="t-linehead" id="t-linehead0330a28"></a>佛告舍<a class="t" id="t0330a29"></a>利弗：「我不見汝有見聞疑身、口、心可嫌責<a class="t" id="t0330b01"></a>事。所以者何？汝舍利弗持戒多聞，少欲知<a class="t" id="t0330b02"></a>足，修行遠離，精勤方便，正念正受，捷疾智<a class="t" id="t0330b03"></a>慧、明利智慧、出要智慧、厭離智慧、大智慧、廣<a class="t" id="t0330b04"></a>智慧、深智慧、無比智慧，智寶成就，示、教、照、<a class="t" id="t0330b05"></a>喜，亦常讚歎示、教、照、喜，為眾說法，未曾疲<a class="t" id="t0330b06"></a>倦。</p>
<p><a class="t-linehead" id="t-linehead0330b06"></a>「譬如轉輪聖王，第一長子應受灌頂而<a class="t" id="t0330b07"></a>未灌頂，已住灌頂儀法，如父之法，所可<a class="t" id="t0330b08"></a>轉者亦當隨轉。汝今如是，為我長子，隣<a class="t" id="t0330b09"></a>受灌頂而未灌頂，住於儀法，我所應轉<a class="t" id="t0330b10"></a>法輪，汝亦隨轉，得無所起，盡諸有漏，心<a class="t" id="t0330b11"></a>善解脫。如是，舍利弗！我於汝所，都無見聞<a class="t" id="t0330b12"></a>疑身、口、心可嫌責事。」</p>
<p><a class="t-linehead" id="t-linehead0330b12"></a>舍利弗白佛言：「世尊！<a class="t" id="t0330b13"></a>若我無有見聞疑身、口、心可嫌責事，此諸<a class="t" id="t0330b14"></a>五百諸比丘得無有見聞疑身、口、心可嫌責<a class="t" id="t0330b15"></a>事耶？」</p>
<p><a class="t-linehead" id="t-linehead0330b15"></a>佛告舍利弗：「我於此五百比丘亦不<a class="t" id="t0330b16"></a>見有見聞疑身、口、心可嫌責事。所以者何？<a class="t" id="t0330b17"></a>此五百比丘皆是阿羅漢，諸漏已盡，所作已<a class="t" id="t0330b18"></a>作，已捨重擔，斷諸有結，正智心善解脫，除<a class="t" id="t0330b19"></a>一比丘，謂尊者阿難，我記說彼於現法中<a class="t" id="t0330b20"></a>得無知證。是故，諸五百比丘我不見其有<a class="t" id="t0330b21"></a>身、口、心見聞疑罪可嫌責者。」</p>
<p><a class="t-linehead" id="t-linehead0330b21"></a>舍利弗白佛言：<a class="t" id="t0330b22"></a>「世尊！此五百比丘既無有見聞疑身、口、心可<a class="t" id="t0330b23"></a>嫌責事，然此中幾比丘得三明？幾比丘俱解<a class="t" id="t0330b24"></a>脫？幾比丘慧解脫？」</p>
<p><a class="t-linehead" id="t-linehead0330b24"></a>佛告舍利弗：「此五百比<a class="t" id="t0330b25"></a>丘中，九十比丘得三明，九十比丘得俱解<a class="t" id="t0330b26"></a>脫，餘者慧解脫。舍利弗！此諸比丘離諸飄<a class="t" id="t0330b27"></a>轉，無有皮膚，真實堅固。」</p>
<p><a class="t-linehead" id="t-linehead0330b27"></a>時，尊者婆耆舍在<a class="t" id="t0330b28"></a>眾會中，作是念：「我今當於世尊及大眾面<a class="t" id="t0330b29"></a>前歎說懷受偈。」作是念已，即從座<span class="corr" title="[超&gt;起]">起</span>，整<a class="t" id="t0330c01"></a>衣服，為佛作禮，右膝著地，合掌白佛：「世<a class="t" id="t0330c02"></a>尊！欲有所說。善逝！欲有所說。」</p>
<p><a class="t-linehead" id="t-linehead0330c02"></a>佛告婆耆<a class="t" id="t0330c03"></a>舍：「隨所樂說！」</p>
<p><a class="t-linehead" id="t-linehead0330c03"></a>時，婆耆舍即說偈言：</p>
<a class="t" id="t0330c04"></a><blockquote class="gatha">
<p>「十五清淨日，　　其眾五百人，<a class="t" id="t0330c05"></a><br>　斷除一切結，　　有盡大仙人。<a class="t" id="t0330c06"></a><br>　清淨相習近，　　清淨廣解脫，<a class="t" id="t0330c07"></a><br>　不更受諸有，　　生死已永絕。<a class="t" id="t0330c08"></a><br>　所作者已作，　　得一切漏盡，<a class="t" id="t0330c09"></a><br>　五蓋已雲除，　　拔刺根本愛。<a class="t" id="t0330c10"></a><br>　師子無所畏，　　離一切有餘，<a class="t" id="t0330c11"></a><br>　害諸有怨結，　　超越有餘境。<a class="t" id="t0330c12"></a><br>　諸有漏怨敵，　　皆悉已潛伏，<a class="t" id="t0330c13"></a><br>　猶如轉輪王，　　懷受諸眷屬。<a class="t" id="t0330c14"></a><br>　慈心廣宣化，　　海內悉奉用，<a class="t" id="t0330c15"></a><br>　能伏魔怨敵，　　為無上導師。<a class="t" id="t0330c16"></a><br>　信敬心奉事，　　三明老死滅，<a class="t" id="t0330c17"></a><br>　為法之真子，　　無有飄轉患。<a class="t" id="t0330c18"></a><br>　拔諸煩惱刺，　　敬禮日種胤。」</p>
</blockquote>
<a class="t" id="t0330c19"></a><p><a class="t-linehead" id="t-linehead0330c19"></a>佛說是經已，諸比丘聞佛所說，歡喜奉行。</p>
<a class="t" id="t0330c20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>