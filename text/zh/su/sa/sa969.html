<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa969"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 969</span><span class="mirror-right">（九六九）</span></h1></div><p><a class="t-linehead" id="t-linehead0249a29"></a>如是我聞：</p><p>一時，佛住王舍城迦蘭陀<a class="t" id="t0249b01"></a>竹園。</p><p><a class="t-linehead" id="t-linehead0249b01"></a>時，有長爪外道出家來詣佛所，與世<a class="t" id="t0249b02"></a>尊面相問訊慰勞已，退坐一面，白佛言：「瞿<a class="t" id="t0249b03"></a>曇！我一切見不忍。」</p><p><a class="t-linehead" id="t-linehead0249b03"></a>佛告火種：「汝言一切見<a class="t" id="t0249b04"></a>不忍者，此見亦不忍耶？」</p><p><a class="t-linehead" id="t-linehead0249b04"></a>長爪外道言：「向言<a class="t" id="t0249b05"></a>一切見不忍者，此見亦不忍。」</p><p><a class="t-linehead" id="t-linehead0249b05"></a>佛告火種：「如<a class="t" id="t0249b06"></a>是知、如是見，此見則已斷、已捨、已離，餘見<a class="t" id="t0249b07"></a>更不相續、不起、不生。火種！多人與汝所見<a class="t" id="t0249b08"></a>同，多人作如是見、如是說，汝亦與彼相似，<a class="t" id="t0249b09"></a>火種！若諸沙門、婆羅門捨斯等見，餘見不<a class="t" id="t0249b10"></a>起，是等沙門、婆羅門世間亦少少耳。</p><p><a class="t-linehead" id="t-linehead0249b10"></a>「火種！<a class="t" id="t0249b11"></a>依三種見。何等為三？有一如是見、如是說：<a class="t" id="t0249b12"></a>『我一切忍。』復次，有一如是見、如是說：『我一<a class="t" id="t0249b13"></a>切不忍。』復次，有一如是見、如是說：『我於一<a class="t" id="t0249b14"></a>忍、一不忍』。火種！若言一切忍者，此見與貪<a class="t" id="t0249b15"></a>俱生，非不貪；與恚俱生，非不恚，與癡俱生，<a class="t" id="t0249b16"></a>非不癡；繫，不離繫，煩惱，非清淨，樂取，染著<a class="t" id="t0249b17"></a>生。若如是見：『我一切不忍。』此見非貪俱、非<a class="t" id="t0249b18"></a>恚俱、非癡俱，清淨非煩惱，離繫非繫，不<a class="t" id="t0249b19"></a>樂不取，不著生。火種！若如是見：『我一忍、一<a class="t" id="t0249b20"></a>不忍。』彼若忍者，則有貪，乃至染著生，若如<a class="t" id="t0249b21"></a>是見不忍者，則離貪，乃至不染著生。</p><p><a class="t-linehead" id="t-linehead0249b21"></a>「彼多<a class="t" id="t0249b22"></a>聞聖弟子所學言：『我若作如是見、如是說：<a class="t" id="t0249b23"></a>「我一切忍。」則為二者所責、所詰。何等二種？謂<a class="t" id="t0249b24"></a>一切不忍，及一忍、一不忍，則為此等所責。責<a class="t" id="t0249b25"></a>故詰，詰故害，彼見責、見詰、見害故，則捨所<a class="t" id="t0249b26"></a>見，餘見則不復生。如是斷見、捨見、離見，餘<a class="t" id="t0249b27"></a>見不復相續，不起不生。』</p><p><a class="t-linehead" id="t-linehead0249b27"></a>「彼多聞聖弟子作<a class="t" id="t0249b28"></a>如是學：『我若如是見、如是說：「我一切不忍。」<a class="t" id="t0249b29"></a>者，則有二種二詰。何等為二？謂我一切<a class="t" id="t0249c01"></a>忍，及一忍、一不忍。如是二責二詰，乃至不相<a class="t" id="t0249c02"></a>續，不起不生。』</p><p><a class="t-linehead" id="t-linehead0249c02"></a>「彼多聞聖弟子作如是學：『我<a class="t" id="t0249c03"></a>若作如是見、如是說：「一忍、一不忍。」則有<a class="t" id="t0249c04"></a>二責二詰。何等二？謂如是見、如是說：「我一<a class="t" id="t0249c05"></a>切忍，及一切不忍。」如是二責，乃至不相續，<a class="t" id="t0249c06"></a>不起不生。』</p><p><a class="t-linehead" id="t-linehead0249c06"></a>「復次，火種！如是身色麁四大，聖<a class="t" id="t0249c07"></a>弟子當觀無常、觀生滅、觀離欲、觀滅盡、<a class="t" id="t0249c08"></a>觀捨。若聖弟子觀無常、觀滅、觀離欲、觀滅<a class="t" id="t0249c09"></a>盡、觀捨住者，於彼身、身欲、身念、身愛、身<a class="t" id="t0249c10"></a>染、身著，永滅不住。</p><p><a class="t-linehead" id="t-linehead0249c10"></a>「火種！有三種受，謂苦受、<a class="t" id="t0249c11"></a>樂受、不苦不樂受。此三種受，何因？何集？何<a class="t" id="t0249c12"></a>生？何轉？謂此三受觸因、觸集、觸生、觸轉。彼彼<a class="t" id="t0249c13"></a>觸集，則受集；彼彼觸滅，則受滅，寂靜、清涼、永<a class="t" id="t0249c14"></a>盡。彼於此三受，覺苦、覺樂、覺不苦不樂。彼<a class="t" id="t0249c15"></a>彼受若集、若滅、若味、若患、若出如實知；如實<a class="t" id="t0249c16"></a>知已，即於彼受觀察無常、觀生滅、觀離<a class="t" id="t0249c17"></a>欲、觀滅盡、觀捨。彼於身分齊受覺如實知，<a class="t" id="t0249c18"></a>於命分齊受覺如實知，若彼身壞命終後，即<a class="t" id="t0249c19"></a>於爾時一切受永滅、無餘永滅。彼作是<a class="t" id="t0249c20"></a>念：『樂受覺時，其身亦壞；苦受覺時，其身亦壞；<a class="t" id="t0249c21"></a>不苦不樂受覺時，其身亦壞，悉為苦邊。於<a class="t" id="t0249c22"></a>彼樂覺，離繫不繫；於彼苦覺，離繫不繫；<a class="t" id="t0249c23"></a>於不苦不樂覺，離繫不繫。於何離繫？離<a class="t" id="t0249c24"></a>於貪欲、瞋恚、愚癡，離於生、老、病、死、憂、悲、惱、苦，<a class="t" id="t0249c25"></a>我說斯等，名為離苦。』」</p><p><a class="t-linehead" id="t-linehead0249c25"></a>當於爾時，尊者舍利<a class="t" id="t0249c26"></a>弗受具足始經半月。時，尊者舍利弗住於<a class="t" id="t0249c27"></a>佛後，執扇扇佛。時，尊者舍利弗作是念：「世<a class="t" id="t0249c28"></a>尊歎說於彼彼法，斷欲、離欲，欲滅盡、欲捨。」爾<a class="t" id="t0249c29"></a>時，尊者舍利弗即於彼彼法觀察無常，觀<a class="t" id="t0250a01"></a>生滅、觀離欲、觀滅盡、觀捨，不起諸漏，心<a class="t" id="t0250a02"></a>得解脫。</p><p><a class="t-linehead" id="t-linehead0250a02"></a>爾時，長爪外道出家遠塵離垢，得法<a class="t" id="t0250a03"></a>眼淨。長爪外道出家見法、得法、覺法、入法、<a class="t" id="t0250a04"></a>度諸疑惑，不由他度，入正法、律，得無所<a class="t" id="t0250a05"></a>畏，即從坐起，整衣服，為佛作禮，合掌白佛：<a class="t" id="t0250a06"></a>「願得於正法、律出家、受具足，於佛法中修<a class="t" id="t0250a07"></a>諸梵行。」</p><p><a class="t-linehead" id="t-linehead0250a07"></a>佛告長爪外道出家：「汝得於正法、<a class="t" id="t0250a08"></a>律出家、受具足，成比丘分。」</p><p><a class="t-linehead" id="t-linehead0250a08"></a>即得善來比丘<a class="t" id="t0250a09"></a>出家，彼思惟：「所以善男子剃除鬚髮，著袈<a class="t" id="t0250a10"></a>裟衣，正信非家，出家學道……。」乃至心善解脫，<a class="t" id="t0250a11"></a>得阿羅漢。</p><p><a class="t-linehead" id="t-linehead0250a11"></a>佛說是經已，尊者舍利弗、尊者<a class="t" id="t0250a12"></a>長爪聞佛所說，歡喜奉行。</p><a class="t" id="t0250a13"></a><p class="endsutta"><span class="t-juanname">雜阿含經卷第三十四</span></p></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
