<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="409"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（四○九）</h1></div><p>如是我聞：</p><p>一時，佛住王舍城迦蘭陀<a class="t" id="t0109b20"></a>竹園。爾時，有眾多比丘集於食堂，或有貪<a class="t" id="t0109b21"></a>覺覺者，或瞋覺覺者，或害覺覺者。</p><p>爾時，世尊<a class="t" id="t0109b22"></a>知諸比丘心之所念，往詣食堂，敷坐具於<a class="t" id="t0109b23"></a>眾前坐，告諸比丘：「汝等莫起貪覺覺，莫<a class="t" id="t0109b24"></a>起恚覺覺，莫起害覺覺。所以者何？此諸覺<a class="t" id="t0109b25"></a>非義饒益，非法饒益，非梵行饒益，非智、非<a class="t" id="t0109b26"></a>正覺，不向涅槃。汝等當起苦聖諦覺、苦集<a class="t" id="t0109b27"></a>聖諦覺、苦滅聖諦覺、苦滅道跡聖諦覺。所以<a class="t" id="t0109b28"></a>者何？此四聖諦覺，義饒益、法饒益、梵行饒<a class="t" id="t0109b29"></a>益、正智、正覺、向於涅槃。是故，諸比丘！於四<a class="t" id="t0109c01"></a>聖諦當勤方便，起增上欲，正智正念，精進<a class="t" id="t0109c02"></a>修學。」</p><p>佛說此經已，諸比丘聞佛所說，歡喜<a class="t" id="t0109c03"></a>奉行。<a class="t" id="t0109c04"></a></p></article></section></div></body></html>