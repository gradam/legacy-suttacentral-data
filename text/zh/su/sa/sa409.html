<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa409">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 409</span><span class="mirror-right">（四〇九） 覺</span></h1>
</div>
<p><a class="t-linehead" id="t-linehead0109b19"></a>如是我聞：</p>
<p>一時，佛住王舍城迦蘭陀<a class="t" id="t0109b20"></a>竹園。爾時，有眾多比丘集於食堂，或有貪<a class="t" id="t0109b21"></a>覺覺者，或瞋覺覺者，或害覺覺者。</p>
<p><a class="t-linehead" id="t-linehead0109b21"></a>爾時，世尊<a class="t" id="t0109b22"></a>知諸比丘心之所念，往詣食堂，敷坐具於<a class="t" id="t0109b23"></a>眾前坐，告諸比丘：「汝等莫起貪覺覺，莫<a class="t" id="t0109b24"></a>起恚覺覺，莫起害覺覺。所以者何？此諸覺<a class="t" id="t0109b25"></a>非義饒益，非法饒益，非梵行饒益，非智、非<a class="t" id="t0109b26"></a>正覺，不向涅槃。汝等當起苦聖諦覺、苦集<a class="t" id="t0109b27"></a>聖諦覺、苦滅聖諦覺、苦滅道跡聖諦覺。所以<a class="t" id="t0109b28"></a>者何？此四聖諦覺，義饒益、法饒益、梵行饒<a class="t" id="t0109b29"></a>益、正智、正覺、向於涅槃。是故，諸比丘！於四<a class="t" id="t0109c01"></a>聖諦當勤方便，起增上欲，正智正念，精進<a class="t" id="t0109c02"></a>修學。」</p>
<p><a class="t-linehead" id="t-linehead0109c02"></a>佛說此經已，諸比丘聞佛所說，歡喜<a class="t" id="t0109c03"></a>奉行。</p>
<a class="t" id="t0109c04"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>