<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa703"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 703</span><span class="mirror-right">（七〇三）</span></h1></div><p><a class="t-linehead" id="t-linehead0189a20"></a>如是我聞：</p><p>一時，佛住舍衛國祇樹給孤<a class="t" id="t0189a21"></a>獨園。</p><p><a class="t-linehead" id="t-linehead0189a21"></a>爾時，世尊告諸比丘：「若所有法，彼彼<a class="t" id="t0189a22"></a>意解作證，悉皆如來無畏智所生。若比丘來<a class="t" id="t0189a23"></a>為我聲聞，不諂不偽，質直心生，我則教誡、<a class="t" id="t0189a24"></a>教授為其說法。晨朝為彼教誡、教授說法，<a class="t" id="t0189a25"></a>至日中時得勝進處；若日暮時為彼教誡、<a class="t" id="t0189a26"></a>教授說法，至晨朝時得勝進處。如是教授<a class="t" id="t0189a27"></a>已，彼生正直心，實則知實、不實知不實，上<a class="t" id="t0189a28"></a>則知上、無上則知無上，當知、當見、當得、<a class="t" id="t0189a29"></a>當覺者，皆悉了知，斯有是處。</p><p><a class="t-linehead" id="t-linehead0189a29"></a>「謂五學力、十<a class="t" id="t0189b01"></a>種如來力。何等為五學力？謂信力、精進力、<a class="t" id="t0189b02"></a>念力、定力、慧力。如來十種力。何等為十？謂<a class="t" id="t0189b03"></a>是處如實知非處……」如上十力廣說。「若有來問<a class="t" id="t0189b04"></a>處非處智力者，如如來處非處智等正覺<a class="t" id="t0189b05"></a>所知所見所覺，為彼記說，乃至漏盡智力，亦<a class="t" id="t0189b06"></a>如是說。諸比丘！處非處智力者，我說是定<a class="t" id="t0189b07"></a>非不定，乃至漏盡智者，我說是定非不定，<a class="t" id="t0189b08"></a>定者正道，非定者邪道。」</p><p><a class="t-linehead" id="t-linehead0189b08"></a>佛說此經已，諸比<a class="t" id="t0189b09"></a>丘聞佛所說，歡喜奉行。</p><a class="t" id="t0189b10"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
