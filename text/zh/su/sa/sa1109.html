<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1109"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一○九）</h1></div><p>如是我聞：</p><p>一時，佛住舍衛國祇樹給<a class="t" id="t0292a01"></a>孤獨園。</p><p>爾時，世尊告諸比丘：「過去世時，天、<a class="t" id="t0292a02"></a>阿修羅對陣欲戰，釋提桓因語毘摩質多<a class="t" id="t0292a03"></a>羅阿修羅王：『莫得各各共相殺害，但當論<a class="t" id="t0292a04"></a>議，理屈者伏。』毘摩質多羅阿修羅王言：『設共<a class="t" id="t0292a05"></a>論議，誰當證知理之通塞？』天帝釋言：『諸天<a class="t" id="t0292a06"></a>眾中自有智慧明記識者，阿修羅眾亦復自<a class="t" id="t0292a07"></a>有明記識者。』毘摩質多羅阿修羅言：『可爾。』<a class="t" id="t0292a08"></a>釋提桓因言：『汝等可先立論，然後我當隨<a class="t" id="t0292a09"></a>後立論，則不為難。』</p><p>「時，毘摩質多羅阿修羅<a class="t" id="t0292a10"></a>王即說偈立論言：<a class="t" id="t0292a11"></a></p><blockquote class="gatha"><p>「『我若行忍者，　　於事則有闕，<a class="t" id="t0292a12"></a><br>　愚癡者當言，　　怖畏故行忍。』<a class="t" id="t0292a13"></a></p></blockquote><p>「釋提桓因說偈答言：<a class="t" id="t0292a14"></a></p><blockquote class="gatha"><p>「『正使愚癡者，　　言恐怖故忍，<a class="t" id="t0292a15"></a><br>　及其不言者，　　於理何所傷。<a class="t" id="t0292a16"></a><br>　但自觀其義，　　亦觀於他義，<a class="t" id="t0292a17"></a><br>　彼我悉獲安，　　斯忍為最上。』<a class="t" id="t0292a18"></a></p></blockquote><p>「毘摩質多羅阿修羅復說偈言：<a class="t" id="t0292a19"></a></p><blockquote class="gatha"><p>「『若不制愚癡，　　愚癡則傷人，<a class="t" id="t0292a20"></a><br>　猶如兇惡牛，　　捨走逐觸人。<a class="t" id="t0292a21"></a><br>　執杖而強制，　　怖畏則調伏，<a class="t" id="t0292a22"></a><br>　是故堅持杖，　　折伏彼愚夫。』<a class="t" id="t0292a23"></a></p></blockquote><p>「帝釋復說偈言：<a class="t" id="t0292a24"></a></p><blockquote class="gatha"><p>「『我常觀察彼，　　制彼愚夫者，<a class="t" id="t0292a25"></a><br>　愚者瞋恚盛，　　智以靜默伏。<a class="t" id="t0292a26"></a><br>　不瞋亦不害，　　常與賢聖俱，<a class="t" id="t0292a27"></a><br>　惡罪起瞋恚，　　堅住如石山。<a class="t" id="t0292a28"></a><br>　盛瞋恚能持，　　如制逸馬車，<a class="t" id="t0292a29"></a><br>　我說善御士，　　非謂執繩者。』<a class="t" id="t0292b01"></a></p></blockquote><p>「爾時，天眾中有天智慧者，阿修羅眾中有阿<a class="t" id="t0292b02"></a>修羅智慧者，於此偈思惟稱量觀察，作是<a class="t" id="t0292b03"></a>念：『毘摩質多羅阿修羅所說偈，終竟長夜起<a class="t" id="t0292b04"></a>於<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>訟戰諍，當知毘摩質多羅阿修羅王教<a class="t" id="t0292b05"></a>人長夜<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>訟戰諍；釋提桓因所說偈，長夜終<a class="t" id="t0292b06"></a>竟息於<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>訟戰諍，當知天帝釋長夜教人<a class="t" id="t0292b07"></a>息於<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>訟戰諍，當知帝釋善論得勝。』」</p><p>佛告<a class="t" id="t0292b08"></a>諸比丘：「釋提桓因以善論議伏阿修羅。諸<a class="t" id="t0292b09"></a>比丘！釋提桓因於三十三天為自在王，立<a class="t" id="t0292b10"></a>於善論，讚歎善論。汝等比丘亦應如是，<a class="t" id="t0292b11"></a>正信非家，出家學道，亦當善論，讚歎善論，<a class="t" id="t0292b12"></a>應當學！」</p><p>佛說此經已，諸比丘聞佛所說，歡<a class="t" id="t0292b13"></a>喜奉行。<a class="t" id="t0292b14"></a></p></article></section></div></body></html>
