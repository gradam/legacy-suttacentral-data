<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1118"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一一八）</h1></div><p>如是我聞：</p><p>一時，佛住舍衛國祇樹給<a class="t" id="t0296a25"></a>孤獨園。</p><p>爾時，世尊告諸比丘：「過去世時，毘<a class="t" id="t0296a26"></a>摩質多羅阿修羅王疾病困篤，往詣釋提桓<a class="t" id="t0296a27"></a>因所，語釋提桓因言：『憍尸迦！當知我今疾<a class="t" id="t0296a28"></a>病困篤，為我療治，令得安隱！』釋提桓因語<a class="t" id="t0296a29"></a>毘摩質多羅阿修羅言：『汝當授我幻法，我<a class="t" id="t0296b01"></a>當療治汝病，令得安隱。』毘摩質多羅阿修<a class="t" id="t0296b02"></a>羅語帝釋言：『我當還問諸阿修羅眾，聽我<a class="t" id="t0296b03"></a>者，當授帝釋阿修羅幻法。』</p><p>「爾時，毘摩質多羅<a class="t" id="t0296b04"></a>阿修羅即往至諸阿修羅眾中，語諸阿修<a class="t" id="t0296b05"></a>羅言：『諸人當知，我今疾病困篤，往詣釋提<a class="t" id="t0296b06"></a>桓因所，求彼治病。彼語我言：「汝能授我阿<a class="t" id="t0296b07"></a>修羅幻法者，當治汝病，令得安隱。」我今<a class="t" id="t0296b08"></a>當往為彼說阿修羅幻法。』</p><p>「時，有一詐偽阿<a class="t" id="t0296b09"></a>修羅語毘摩質多羅阿修羅：『其彼天帝釋質<a class="t" id="t0296b10"></a>直好信不虛偽，但語彼言：「天王！此阿修羅<a class="t" id="t0296b11"></a>幻法，若學者，令人墮地獄，受罪無量百千<a class="t" id="t0296b12"></a>歲。」彼天帝釋必當息意，不復求學，當言：「汝<a class="t" id="t0296b13"></a>去！令汝病差，可得安隱！」』</p><p>「時，毘摩質多羅阿<a class="t" id="t0296b14"></a>修羅復往帝釋所，說偈白言：<a class="t" id="t0296b15"></a></p><blockquote class="gatha"><p>「『千眼尊天王，　　阿修羅幻術，<a class="t" id="t0296b16"></a><br>　皆是虛誑法，　　令人墮地獄。<a class="t" id="t0296b17"></a><br>　無量百千歲，　　受苦無休息。』<a class="t" id="t0296b18"></a></p></blockquote><p>「時，天帝釋語毘摩質多羅阿修羅言：『止！止！<a class="t" id="t0296b19"></a>如是幻術，非我所須，汝且還去，令汝身病<a class="t" id="t0296b20"></a>寂滅休息，得力安隱！』」</p><p>佛告諸比丘：「釋提桓<a class="t" id="t0296b21"></a>因於三十三天為自在王，長夜真實，不幻不<a class="t" id="t0296b22"></a>偽，賢善質直。汝等比丘正信非家，出家學道，<a class="t" id="t0296b23"></a>亦應如是不幻不偽，賢善質直，當如是學。」<a class="t" id="t0296b24"></a></p><p>佛說此經已，諸比丘聞佛所說，歡喜奉行。<a class="t" id="t0296b25"></a></p></article></section></div></body></html>
