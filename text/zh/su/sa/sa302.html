<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="302"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（三○二）</h1></div><p>如是我聞：</p><p>一時，佛住王舍城耆闍崛山。<a class="t" id="t0086a05"></a></p><p>爾時，世尊晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，出耆闍崛山，入<a class="t" id="t0086a06"></a>王舍城乞食。</p><p>時，有阿支羅迦葉為營小<a class="t" id="t0086a07"></a>事，出王舍城，向耆闍崛山，遙見世尊。見已，<a class="t" id="t0086a08"></a>詣佛所，白佛言：「瞿曇！欲有所問，寧有閑<a class="t" id="t0086a09"></a>暇見答與不？」</p><p>佛告迦葉：「今非論時，我今<a class="t" id="t0086a10"></a>入城乞食，來還則是其時，當為汝說。」</p><p>第二<a class="t" id="t0086a11"></a>亦如是說，第三復問：「瞿曇！何為我作留難？<a class="t" id="t0086a12"></a>瞿曇！云何有異？我今欲有所問，為我解說。」<a class="t" id="t0086a13"></a></p><p>佛告阿支羅迦葉：「隨汝所問。」</p><p>阿支羅迦葉<a class="t" id="t0086a14"></a>白佛言：「云何？瞿曇！苦自作耶？」</p><p>佛告迦葉：「苦<a class="t" id="t0086a15"></a>自作者，此是無記。」</p><p>迦葉復問：「云何？瞿曇！苦<a class="t" id="t0086a16"></a>他作耶？」</p><p>佛告迦葉：「苦他作者，此亦無記。」</p><p>迦葉<a class="t" id="t0086a17"></a>復問：「苦自他作耶？」</p><p>佛告迦葉：「苦自他作，此<a class="t" id="t0086a18"></a>亦無記。」</p><p>迦葉復問：「云何？瞿曇！苦非自非他<a class="t" id="t0086a19"></a>無因作耶？」</p><p>佛告迦葉：「苦非自非他，此亦<a class="t" id="t0086a20"></a>無記。」</p><p>迦葉復問：「云何無因作者？瞿曇！所問<a class="t" id="t0086a21"></a>苦自作耶？」答言：「無記。」「他作耶？自他作耶？非<a class="t" id="t0086a22"></a>自非他無因作耶？」答言：「無記。」「今無此苦耶？」<a class="t" id="t0086a23"></a></p><p>佛告迦葉：「非無此苦，然有此苦。」</p><p>迦葉白佛<a class="t" id="t0086a24"></a>言：「善哉！瞿曇！說有此苦，為我說法，令我<a class="t" id="t0086a25"></a>知苦見苦。」</p><p>佛告迦葉：「若受即自受者，我應<a class="t" id="t0086a26"></a>說苦自作，若他受他即受者，是則他作，若<a class="t" id="t0086a27"></a>受自受他受，復與苦者。如是者自他作，我<a class="t" id="t0086a28"></a>亦不說，若不因自他，無因而生苦者，我亦<a class="t" id="t0086a29"></a>不說。離此諸邊，說其中道，如來說法，此<a class="t" id="t0086b01"></a>有故彼有，此起故彼起，謂緣無明行，乃至<a class="t" id="t0086b02"></a>純大苦聚集，無明滅則行滅，乃至純大苦聚<a class="t" id="t0086b03"></a>滅。」</p><p>佛說此經已，阿支羅迦葉遠塵離垢，得<a class="t" id="t0086b04"></a>法眼淨。</p><p>時，阿支羅迦葉見法、得法、知法、入<a class="t" id="t0086b05"></a>法，度諸狐疑，不由他知、不因他度，於正<a class="t" id="t0086b06"></a>法、律心得無畏，合掌白佛言：「世尊！我今已<a class="t" id="t0086b07"></a>度，我從今日，歸依佛、歸依法、歸依僧，盡<a class="t" id="t0086b08"></a>壽作優婆塞，證知我。」</p><p>阿支羅迦葉聞佛所<a class="t" id="t0086b09"></a>說，歡喜隨喜，作禮而去。</p><p>時，阿支羅迦葉辭<a class="t" id="t0086b10"></a>世尊去不久，為護犢牸牛所觸殺，於命終<a class="t" id="t0086b11"></a>時，諸根清淨，顏色鮮白。</p><p>爾時，世尊入城乞<a class="t" id="t0086b12"></a>食。時，有眾多比丘亦入王舍城乞食，聞有<a class="t" id="t0086b13"></a>傳說：「阿支羅迦葉從世尊聞法，辭去不久，<a class="t" id="t0086b14"></a>為牛所觸殺，於命終時，諸根清淨，顏色鮮<a class="t" id="t0086b15"></a>白。」諸比丘乞食已，還出，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足，詣世<a class="t" id="t0086b16"></a>尊所，稽首禮足，退坐一面，白佛言：「世尊！我<a class="t" id="t0086b17"></a>今晨朝眾多比丘入城乞食，聞阿支羅迦葉<a class="t" id="t0086b18"></a>從世尊聞法、律，辭去不久，為護犢牛所觸<a class="t" id="t0086b19"></a>殺，於命終時，諸根清淨，顏色鮮白。世尊！彼<a class="t" id="t0086b20"></a>生何趣？何處受生？彼何所得？」</p><p>佛告諸比丘：<a class="t" id="t0086b21"></a>「彼已見法、知法、次法、不受於法，已般涅槃，<a class="t" id="t0086b22"></a>汝等當往供養其身。」</p><p>爾時，世尊為阿支羅迦<a class="t" id="t0086b23"></a>葉受第一記。<a class="t" id="t0086b24"></a></p></article></section></div></body></html>