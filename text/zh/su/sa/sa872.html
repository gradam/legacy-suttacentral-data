<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="872"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（八七二）</h1></div><p>如是我聞：</p><p>一時，佛住舍衛國祇樹給孤<a class="t" id="t0220b17"></a>獨園。</p><p>爾時，世尊於夜闇中，天時小雨，電光焰<a class="t" id="t0220b18"></a>照。佛告阿難：「汝可以傘蓋覆燈持出。」</p><p>尊者<a class="t" id="t0220b19"></a>阿難即受教，以傘蓋覆燈，隨佛後行，至一<a class="t" id="t0220b20"></a>處，世尊微笑。尊者阿難白佛言：「世尊不以<a class="t" id="t0220b21"></a>無因緣而笑，不審世尊今日何因何緣<a class="t" id="t0220b22"></a>而發微笑？」</p><p>佛告阿難：「如是！如是！如來不<a class="t" id="t0220b23"></a>以無因緣而笑，汝今持傘蓋覆燈，隨我<a class="t" id="t0220b24"></a>而行；我見梵天亦復如是持傘蓋覆燈，<a class="t" id="t0220b25"></a>隨拘<span class="gaiji">隣<!--gaiji,鄰,1[阿-可+(嶙-山)],2&#x96A3;,3--></span>比丘後行；釋提桓因亦復持傘蓋<a class="t" id="t0220b26"></a>覆燈，隨摩訶迦葉後行；袟栗帝羅色吒羅<a class="t" id="t0220b27"></a>天王亦持傘蓋覆燈，隨舍利弗後行；毘樓<a class="t" id="t0220b28"></a>勒迦天王亦持傘蓋覆燈，隨大目揵連後<a class="t" id="t0220b29"></a>行；毘樓匐叉天王亦持傘蓋覆燈，隨摩訶<a class="t" id="t0220c01"></a>拘絺羅後行；毘沙門天王亦持傘蓋覆燈，<a class="t" id="t0220c02"></a>隨摩訶劫賓那後行。」</p><p>佛說此經已，尊者阿<a class="t" id="t0220c03"></a>難聞佛所說，歡喜奉行。<a class="t" id="t0220c04"></a></p></article></section></div></body></html>