<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="467"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（四六八）</h1></div><p>如是我聞：</p><p>一時，佛住王舍城迦蘭陀竹<a class="t" id="t0119b12"></a>園。</p><p>爾時，尊者羅<span class="gaiji">睺<!--gaiji,,1[目*侯],2&#x777A;,3--></span>羅往詣佛所，稽首佛足，<a class="t" id="t0119b13"></a>退坐一面，白佛言：「世尊！云何知、云何見我<a class="t" id="t0119b14"></a>此識身及外境界一切相，得無有我、我所見、<a class="t" id="t0119b15"></a>我慢繫著使？」</p><p>佛告羅<span class="gaiji">睺<!--gaiji,,1[目*侯],2&#x777A;,3--></span>羅：「有三受——苦受、樂<a class="t" id="t0119b16"></a>受、不苦不樂受。觀於樂受，為斷樂受貪使<a class="t" id="t0119b17"></a>故，於我所修梵行；斷苦受瞋恚使故，於我<a class="t" id="t0119b18"></a>所修梵行；斷不苦不樂受癡使故，於我所<a class="t" id="t0119b19"></a>修梵行。</p><p>「羅<span class="gaiji">睺<!--gaiji,,1[目*侯],2&#x777A;,3--></span>羅！若比丘樂受貪使已斷、已<a class="t" id="t0119b20"></a>知，苦受恚使已斷、已知，不苦不樂受癡使已<a class="t" id="t0119b21"></a>斷、已知者，是名比丘斷除愛欲縛、去諸結、<a class="t" id="t0119b22"></a>慢無間等、究竟苦邊。」</p><p>爾時，世尊即說偈言：<a class="t" id="t0119b23"></a></p><blockquote class="gatha"><p>「樂受所受時，　　則不知樂受，<a class="t" id="t0119b24"></a><br>貪使之所使，　　不見出要道。<a class="t" id="t0119b25"></a><br>苦受所受時，　　則不知苦受，<a class="t" id="t0119b26"></a><br>瞋恚使所使，　　不見出要道。<a class="t" id="t0119b27"></a><br>不苦不樂受，　　正覺之所說，<a class="t" id="t0119b28"></a><br>不善觀察者，　　終不度彼岸。<a class="t" id="t0119b29"></a><br>比丘勤精進，　　正知不動轉，<a class="t" id="t0119c01"></a><br>如此一切受，　　慧者能覺知。<a class="t" id="t0119c02"></a><br>覺知諸受者，　　現法盡諸漏，<a class="t" id="t0119c03"></a><br>明智者命終，　　不墮於眾數。<a class="t" id="t0119c04"></a><br>眾數既已斷，　　永處般涅槃。」<a class="t" id="t0119c05"></a></p></blockquote><p>佛說此經已，尊者羅<span class="gaiji">睺<!--gaiji,,1[目*侯],2&#x777A;,3--></span>羅聞佛所說，歡喜<a class="t" id="t0119c06"></a>奉行。<a class="t" id="t0119c07"></a></p></article></section></div></body></html>