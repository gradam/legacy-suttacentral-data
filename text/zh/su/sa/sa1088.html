<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1088"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一○八八）</h1></div><p>如是我聞：</p><p>一時，佛住王舍城耆闍崛<a class="t" id="t0285b03"></a>山中。</p><p>爾時，世尊於夜闇時，天小微雨，電光睒<a class="t" id="t0285b04"></a>現，出房經行。</p><p>時，魔波旬作是念：「今沙門瞿曇<a class="t" id="t0285b05"></a>住王舍城耆闍崛山中，夜闇微雨，電光時現，<a class="t" id="t0285b06"></a>出房經行。我今當往，為作留難。」執大團石，<a class="t" id="t0285b07"></a>兩手調弄，到於佛前，碎成微塵。</p><p>爾時，世尊<a class="t" id="t0285b08"></a>作是念：「惡魔波旬欲作嬈亂。」即說偈言：<a class="t" id="t0285b09"></a></p><blockquote class="gatha"><p>「若耆闍崛山，　　於我前令碎，<a class="t" id="t0285b10"></a><br>於佛等解脫，　　不能動一毛。<a class="t" id="t0285b11"></a><br>假令四海內，　　一切諸山地，<a class="t" id="t0285b12"></a><br>放逸之親族，　　令其碎成塵。<a class="t" id="t0285b13"></a><br>亦不能傾動，　　如來一毛髮。」<a class="t" id="t0285b14"></a></p></blockquote><p>時，魔波旬作是念：「沙門瞿曇已知我心。」內<a class="t" id="t0285b15"></a>懷憂慼，即沒不現。<a class="t" id="t0285b16"></a></p></article></section></div></body></html>