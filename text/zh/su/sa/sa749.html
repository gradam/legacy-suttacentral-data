<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="749"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（七四九）</h1></div><p>如是我聞：</p><p>一時，佛住舍衛國祇樹給孤<a class="t" id="t0198b15"></a>獨園。</p><p>爾時，世尊告諸比丘：「若無明為前相，<a class="t" id="t0198b16"></a>故生諸惡不善法。時，隨生無慚、無愧；無慚、無<a class="t" id="t0198b17"></a>愧生已，隨生邪見；邪見生已，能起邪志、<a class="t" id="t0198b18"></a>邪語、邪業、邪命、邪方便、邪念、邪定。<a class="t" id="t0198b19"></a>若起明為前相，生諸善法。時，慚愧隨生，<a class="t" id="t0198b20"></a>慚愧生已，能生正見，正見生已，起正志、正<a class="t" id="t0198b21"></a>語、正業、正命、正方便、正念、正定，次第而起。<a class="t" id="t0198b22"></a>正定起已，聖弟子得正解脫貪欲、瞋恚、愚癡。<a class="t" id="t0198b23"></a>如是聖弟子得正解脫已，得正知見：『我生<a class="t" id="t0198b24"></a>已盡，梵行已立，所作已作，自知不受後有。』」<a class="t" id="t0198b25"></a></p><p>佛說此經已，諸比丘聞佛所說，歡喜奉行。<a class="t" id="t0198b26"></a></p></article></section></div></body></html>