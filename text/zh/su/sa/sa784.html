<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="784"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（七八四）</h1></div><p>如是我聞：</p><p>一時，佛住舍衛國祇樹給孤<a class="t" id="t0203a02"></a>獨園。</p><p>爾時，世尊告諸比丘：「有邪、有正。諦聽，<a class="t" id="t0203a03"></a>善思，當為汝說。何等為邪？謂邪見，乃至邪<a class="t" id="t0203a04"></a>定。何等為正？謂正見，乃至正定。何等為正<a class="t" id="t0203a05"></a>見？謂說有施、有說、有齋，有善行、有惡行，<a class="t" id="t0203a06"></a>有善惡行果報，有此世、有他世，有父母、<a class="t" id="t0203a07"></a>有眾生生，有阿羅漢善到、善向，有此世、他<a class="t" id="t0203a08"></a>世自知作證具足住：『我生已盡，梵行已立，<a class="t" id="t0203a09"></a>所作已作，自知不受後有。』何等為正志？謂<a class="t" id="t0203a10"></a>出要志、無恚志、不害志。何等為正語？謂離<a class="t" id="t0203a11"></a>妄語、離兩舌、離惡口、離綺語。何等為正<a class="t" id="t0203a12"></a>業？謂離殺、盜、婬。何等為正命？謂如法求衣<a class="t" id="t0203a13"></a>服、飲食、臥具、湯藥，非不如法。何等為正方<a class="t" id="t0203a14"></a>便？謂欲、精進、方便、出離、勤競、堪能常行不<a class="t" id="t0203a15"></a>退。何等為正念？謂念隨順，念不妄、不虛。何<a class="t" id="t0203a16"></a>等為正定？謂住心不亂、堅固、攝持、寂止、三<a class="t" id="t0203a17"></a>昧、一心。」</p><p>佛說此經已，諸比丘聞佛所說，歡<a class="t" id="t0203a18"></a>喜奉行。<a class="t" id="t0203a19"></a></p></article></section></div></body></html>