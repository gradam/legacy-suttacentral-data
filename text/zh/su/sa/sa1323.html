<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1323"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一三二三）</h1></div><p>如是我聞：</p><p>一時，佛在摩竭提國人間<a class="t" id="t0363a23"></a>遊行，與諸大眾至摩尼遮羅鬼住處夜宿。<a class="t" id="t0363a24"></a></p><p>爾時，摩尼遮羅鬼會諸鬼神，集在一處。</p><p>時，<a class="t" id="t0363a25"></a>有一女人，持香花鬘飾、飲食，至彼摩尼遮<a class="t" id="t0363a26"></a>羅鬼神住處。彼女人遙見世尊在摩尼遮羅<a class="t" id="t0363a27"></a>鬼神住處坐，見已，作是念：「我今現見摩尼<a class="t" id="t0363a28"></a>遮羅鬼神。」即說偈言：<a class="t" id="t0363a29"></a></p><blockquote class="gatha"><p>「善哉摩尼遮，　　住摩伽陀國，<a class="t" id="t0363b01"></a><br>摩伽陀國人，　　所求悉如願。<a class="t" id="t0363b02"></a><br>云何於此世，　　常得安樂住？<a class="t" id="t0363b03"></a><br>後世復云何，　　而得生天樂？」<a class="t" id="t0363b04"></a></p></blockquote><p>爾時，世尊說偈答言：<a class="t" id="t0363b05"></a></p><blockquote class="gatha"><p>「莫放逸慢恣，　　用摩尼鬼為，<a class="t" id="t0363b06"></a><br>若自修所作，　　能得生天樂。」<a class="t" id="t0363b07"></a></p></blockquote><p>時，彼女人作是念：「此非摩尼遮羅鬼，是沙門<a class="t" id="t0363b08"></a>瞿曇。」如是知已，即以香花鬘飾供養世尊，<a class="t" id="t0363b09"></a>稽首禮足，退坐一面。而說偈言：<a class="t" id="t0363b10"></a></p><blockquote class="gatha"><p>「何道趣安樂？　　當修何等行，<a class="t" id="t0363b11"></a><br>此世常安隱，　　後世生天樂？」<a class="t" id="t0363b12"></a></p></blockquote><p>爾時，世尊說偈答言：<a class="t" id="t0363b13"></a></p><blockquote class="gatha"><p>「布施善調心，　　樂執護諸根，<a class="t" id="t0363b14"></a><br>正見修賢行，　　親近於沙門。<a class="t" id="t0363b15"></a><br>以正命自活，　　他世生天樂，<a class="t" id="t0363b16"></a><br>何用三十三，　　諸天之苦網。<a class="t" id="t0363b17"></a><br>但當一其心，　　斷除於愛欲，<a class="t" id="t0363b18"></a><br>我當說離垢，　　甘露法善聽。」<a class="t" id="t0363b19"></a></p></blockquote><p>時，彼女人聞世尊說法，示、教、照、喜。如佛常法，<a class="t" id="t0363b20"></a>謂布施、持戒，生天之福，欲味、欲患，煩惱清淨，<a class="t" id="t0363b21"></a>出要、遠離，功德福利，次第演說清淨佛法。譬<a class="t" id="t0363b22"></a>如鮮淨白<span class="gaiji">［疊*毛］<!--gaiji,,1[疊*毛],2&#x3CB2;,3--></span>，易染其色。時，彼女人亦復如<a class="t" id="t0363b23"></a>是。即於坐上，於四聖諦得平等觀苦、集、滅、<a class="t" id="t0363b24"></a>道。</p><p>時，彼女人見法、得法、知法、入法，度諸疑<a class="t" id="t0363b25"></a>惑，不由於他，於正法、律得無所畏。即從<a class="t" id="t0363b26"></a>座起，整衣服，合掌白佛：「已度，世尊！已度，善<a class="t" id="t0363b27"></a>逝！我從今日，盡壽命，歸佛、歸法、歸比丘<a class="t" id="t0363b28"></a>僧。」</p><p>時，彼女人聞佛所說，歡喜隨喜，禮佛而去。<a class="t" id="t0363b29"></a></p></article></section></div></body></html>
