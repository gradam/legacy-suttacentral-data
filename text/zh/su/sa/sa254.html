<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa254">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 254</span><span class="mirror-right">（二五四） 二十億耳</span></h1>
</div>
<p><a class="t-linehead" id="t-linehead0062b22"></a>如是我聞：</p>
<p>一時，佛住王舍城迦蘭陀<a class="t" id="t0062b23"></a>竹園。</p>
<p><a class="t-linehead" id="t-linehead0062b23"></a>爾時，尊者二十億耳住耆闍崛山，<a class="t" id="t0062b24"></a>常精勤修習菩提分法。</p>
<p><a class="t-linehead" id="t-linehead0062b24"></a>時，尊者二十億耳獨<a class="t" id="t0062b25"></a>靜禪思，而作是念：「於世尊弟子精勤聲聞<a class="t" id="t0062b26"></a>中，我在其數，然我今日未盡諸漏，我是<a class="t" id="t0062b27"></a>名族姓子，多饒財寶，我今寧可還受五欲，<a class="t" id="t0062b28"></a>廣行施作福。」</p>
<p><a class="t-linehead" id="t-linehead0062b28"></a>爾時，世尊知二十億耳心之<a class="t" id="t0062b29"></a>所念，告一比丘，汝等今往二十億耳所，告<a class="t" id="t0062c01"></a>言：「世尊呼汝。」</p>
<p><a class="t-linehead" id="t-linehead0062c01"></a>是一比丘受佛教已，往詣二<a class="t" id="t0062c02"></a>十億耳所，語言：「世尊呼汝。」</p>
<p><a class="t-linehead" id="t-linehead0062c02"></a>二十億耳聞彼<a class="t" id="t0062c03"></a>比丘稱大師命，即詣世尊所，稽首禮足，退<a class="t" id="t0062c04"></a>住一面。</p>
<p><a class="t-linehead" id="t-linehead0062c04"></a>爾時，世尊告二十億耳，汝實獨靜<a class="t" id="t0062c05"></a>禪思作是念：「世尊精勤修學聲聞中，我在<a class="t" id="t0062c06"></a>其數，而今未得漏盡解脫。我是名族姓子，<a class="t" id="t0062c07"></a>又多錢財，我寧可還俗，受五欲樂，廣施作福<a class="t" id="t0062c08"></a>耶？」</p>
<p><a class="t-linehead" id="t-linehead0062c08"></a>時，二十億耳作是念：「世尊已知我心。」驚<a class="t" id="t0062c09"></a>怖毛竪，白佛言：「實爾。世尊！」</p>
<p><a class="t-linehead" id="t-linehead0062c09"></a>佛告二十億<a class="t" id="t0062c10"></a>耳：「我今問汝，隨意答我。二十億耳，汝在俗<a class="t" id="t0062c11"></a>時，善彈琴不？」</p>
<p><a class="t-linehead" id="t-linehead0062c11"></a>答言：「如是，世尊！」</p>
<p>復問：「於意云<a class="t" id="t0062c12"></a>何？汝彈琴時，若急其絃，得作微妙和雅音<a class="t" id="t0062c13"></a>不？」</p>
<p><a class="t-linehead" id="t-linehead0062c13"></a>答言：「不也，世尊！」</p>
<p>復問：「云何？若緩其絃，寧<a class="t" id="t0062c14"></a>發微妙和雅音不？」</p>
<p><a class="t-linehead" id="t-linehead0062c14"></a>答言：「不也，世尊！」</p>
<p>復問：「云<a class="t" id="t0062c15"></a>何善調琴絃，不緩不急，然後發妙和雅音<a class="t" id="t0062c16"></a>不？」</p>
<p><a class="t-linehead" id="t-linehead0062c16"></a>答言：「如是，世尊！」</p>
<p>佛告二十億耳：「精進太<a class="t" id="t0062c17"></a>急，增其掉悔，精進太緩，令人懈怠，是故汝<a class="t" id="t0062c18"></a>當平等修習攝受，莫著、莫放逸、莫取相。」</p>
<a class="t" id="t0062c19"></a><p><a class="t-linehead" id="t-linehead0062c19"></a>時，尊者二十億耳聞佛所說，歡喜隨喜，作禮<a class="t" id="t0062c20"></a>而去。</p>
<a class="t" id="t0062c21"></a><p><a class="t-linehead" id="t-linehead0062c21"></a>時，尊者二十億耳常念世尊說彈琴譬，獨靜<a class="t" id="t0062c22"></a>禪思。如上所說，乃至漏盡心得解脫，成阿<a class="t" id="t0062c23"></a>羅漢。</p>
<p><a class="t-linehead" id="t-linehead0062c23"></a>爾時，尊者二十億耳得阿羅漢，內覺解<a class="t" id="t0062c24"></a>脫喜樂，作是念：「我今應往問訊世尊。」</p>
<p><a class="t-linehead" id="t-linehead0062c24"></a>爾時，<a class="t" id="t0062c25"></a>尊者二十億耳往詣佛所，稽首禮足，退坐<a class="t" id="t0062c26"></a>一面，白佛言：「世尊！於世尊法中得阿羅漢，<a class="t" id="t0062c27"></a>盡諸有漏，所作已作，捨離重擔，逮得己利，<a class="t" id="t0062c28"></a>盡諸有結，正智心解脫，當於爾時解脫六<a class="t" id="t0062c29"></a>處。云何為六？離欲解脫、離恚解脫、遠離解<a class="t" id="t0063a01"></a>脫、愛盡解脫、諸取解脫、心不忘念解脫。</p>
<p><a class="t-linehead" id="t-linehead0063a01"></a>「世<a class="t" id="t0063a02"></a>尊！若有依少信心而言離欲解脫，此非所<a class="t" id="t0063a03"></a>應；貪、恚、癡盡，是名真實離欲解脫。</p>
<p><a class="t-linehead" id="t-linehead0063a03"></a>「若復有<a class="t" id="t0063a04"></a>人依少持戒而言我得離恚解脫，此亦不<a class="t" id="t0063a05"></a>應；貪、恚、癡盡，是名真實<span class="corr" title="[&gt;離恚]">離恚</span>解脫。</p>
<p><a class="t-linehead" id="t-linehead0063a05"></a>「若復有人依<a class="t" id="t0063a06"></a>於修習利養遠離而言遠離解脫，是亦不<a class="t" id="t0063a07"></a>應；貪、恚、癡盡，是真實遠離解脫。</p>
<p><a class="t-linehead" id="t-linehead0063a07"></a>「貪、恚、癡盡，亦<a class="t" id="t0063a08"></a>名離愛，亦名離取，亦名離忘念解脫。如是，<a class="t" id="t0063a09"></a>世尊！若諸比丘未得羅漢，未盡諸漏，於<a class="t" id="t0063a10"></a>此六處不得解脫。</p>
<p><a class="t-linehead" id="t-linehead0063a10"></a>「若復比丘在於學地，未<a class="t" id="t0063a11"></a>得增上樂，涅槃習向心住，爾時成就學<a class="t" id="t0063a12"></a>戒，成就學根，後時當得漏盡、無漏心解<a class="t" id="t0063a13"></a>脫，乃至自知不受後有。當於爾時得無<a class="t" id="t0063a14"></a>學戒，得無學諸根。譬如嬰童愚小仰臥，爾<a class="t" id="t0063a15"></a>時成就童子諸根，彼於後時漸漸增長，<a class="t" id="t0063a16"></a>諸根成就，當於爾時成就長者諸根。在學<a class="t" id="t0063a17"></a>地者亦復如是，未得增上安樂，乃至成就<a class="t" id="t0063a18"></a>無學戒、無學諸根。</p>
<p><a class="t-linehead" id="t-linehead0063a18"></a>「若眼常識色，終不能妨<a class="t" id="t0063a19"></a>心解脫、慧解脫，意堅住故，內修無量善解脫，<a class="t" id="t0063a20"></a>觀察生滅，乃至無常。耳識聲、鼻識香、舌識味、<a class="t" id="t0063a21"></a>身識觸、意識法，不能妨心解脫、慧解脫，意堅<a class="t" id="t0063a22"></a>住故，內修無量善解脫，觀察生滅。譬如村<a class="t" id="t0063a23"></a>邑近大石山，不斷、不壞、不穿，一向厚密，假<a class="t" id="t0063a24"></a>使四方風吹，不能動搖、不能穿過。彼無學<a class="t" id="t0063a25"></a>者亦復如是，眼常識色，乃至意常識法，<a class="t" id="t0063a26"></a>不能妨心解脫、慧解脫，意堅住故，內修無<a class="t" id="t0063a27"></a>量善解脫，觀察生滅。」</p>
<p><a class="t-linehead" id="t-linehead0063a27"></a>爾時，二十億耳重說<a class="t" id="t0063a28"></a>偈言：</p>
<a class="t" id="t0063a29"></a><blockquote class="gatha">
<p>「離欲心解脫，　　無恚脫亦然，<a class="t" id="t0063b01"></a><br>　遠離心解脫，　　貪愛永無餘。<a class="t" id="t0063b02"></a><br>　諸取心解脫，　　及意不忘念，<a class="t" id="t0063b03"></a><br>　曉了入處生，　　於彼心解脫。<a class="t" id="t0063b04"></a><br>　彼心解脫者，　　比丘意止息，<a class="t" id="t0063b05"></a><br>　諸所作已作，　　更不作所作。<a class="t" id="t0063b06"></a><br>　猶如大石山，　　四風不能動。<a class="t" id="t0063b07"></a><br>　色聲香味觸，　　及法之好惡，<a class="t" id="t0063b08"></a><br>　六入處常對，　　不能動其心。<a class="t" id="t0063b09"></a><br>　心常住堅固，　　諦觀法生滅。」</p>
</blockquote>
<a class="t" id="t0063b10"></a><p><a class="t-linehead" id="t-linehead0063b10"></a>尊者二十億耳說是法時，大師心悅，諸多聞<a class="t" id="t0063b11"></a>梵行者聞尊者二十億耳所說，皆大歡喜。爾<a class="t" id="t0063b12"></a>時，尊者二十億耳聞佛說法，歡喜隨喜，作禮<a class="t" id="t0063b13"></a>而去。</p>
<a class="t" id="t0063b14"></a><p><a class="t-linehead" id="t-linehead0063b14"></a>爾時，世尊知二十億耳去不久，告諸比丘：<a class="t" id="t0063b15"></a>「善心解脫者，應如是記說，如二十億耳以<a class="t" id="t0063b16"></a>智記說，亦不自舉，亦不下他，正說其義；<a class="t" id="t0063b17"></a>非如增上慢者，不得其義，而自稱歎得<a class="t" id="t0063b18"></a>過人法，自取損減。」</p>
<a class="t" id="t0063b19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>