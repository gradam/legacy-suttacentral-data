<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="86"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（八六）</h1></div><p>如是我聞：</p><p>一時，佛住舍衛國祇樹給孤<a class="t" id="t0022a07"></a>獨園。</p><p>爾時，世尊告諸比丘：「若無常色有常<a class="t" id="t0022a08"></a>者，彼色不應有病、有苦，亦不應於色有<a class="t" id="t0022a09"></a>所求，欲令如是、不令如是。以色無常故，<a class="t" id="t0022a10"></a>於色有病、有苦生，亦得不欲令如是、不<a class="t" id="t0022a11"></a>令如是。受、想、行、識亦復如是。比丘！於意云<a class="t" id="t0022a12"></a>何？色為常、為無常耶？」</p><p>比丘白佛：「無常。世尊！」<a class="t" id="t0022a13"></a></p><p>「比丘！無常為是苦不？」</p><p>比丘白佛：「是苦。世尊！」<a class="t" id="t0022a14"></a></p><p>「比丘！若無常、苦，是變易法，多聞聖弟子於<a class="t" id="t0022a15"></a>中寧見是我、異我、相在不？」</p><p>比丘白佛：「不也，<a class="t" id="t0022a16"></a>世尊！」</p><p>「受、想、行、識亦復如是。是故，比丘！諸所<a class="t" id="t0022a17"></a>有色，若過去、若未來、若現在，若內、若外，若<a class="t" id="t0022a18"></a>麤、若細，若好、若醜，若遠、若近，彼一切非我、<a class="t" id="t0022a19"></a>非我所如實知。受、想、行、識亦復如是。多聞<a class="t" id="t0022a20"></a>聖弟子正觀於色，正觀已，於色生厭、離欲、<a class="t" id="t0022a21"></a>不樂、解脫；受、想、行、識，生厭、離欲、不樂、解<a class="t" id="t0022a22"></a>脫：『我生已盡，梵行已立，所作已作，自知不<a class="t" id="t0022a23"></a>受後有。』」</p><p>佛說此經已，諸比丘聞佛所說，歡<a class="t" id="t0022a24"></a>喜奉行。<a class="t" id="t0022a25"></a></p></article></section></div></body></html>
