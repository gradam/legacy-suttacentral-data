<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="38"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（三八）</h1></div><p>如是我聞：</p><p>一時，佛住舍衛國祇樹給孤<a class="t" id="t0008c09"></a>獨園。</p><p>爾時，世尊告諸比丘：「世人為卑下業，<a class="t" id="t0008c10"></a>種種求財活命，而得巨富，世人皆知。如世<a class="t" id="t0008c11"></a>人之所知，我亦如是說。所以者何？莫令我<a class="t" id="t0008c12"></a>異於世人。</p><p>「諸比丘！譬如一器，有一處人，名<a class="t" id="t0008c13"></a>為揵茨，有名<span class="gaiji">鉢<!--gaiji,缽,1[金*本],2&#x9262;,3--></span>，有名匕匕羅，有名遮留，有<a class="t" id="t0008c14"></a>名毘悉多，有名婆闍那，有名薩牢。如彼<a class="t" id="t0008c15"></a>所知，我亦如是說。所以者何？莫令我異於<a class="t" id="t0008c16"></a>世人故。如是，比丘！有世間法，我自知自覺，<a class="t" id="t0008c17"></a>為人分別演說顯示，知見而說，世間盲無<a class="t" id="t0008c18"></a>目者不知不見；世間盲無目者不知不見，<a class="t" id="t0008c19"></a>我其如之何！</p><p>「比丘！云何世間世間法，我自<a class="t" id="t0008c20"></a>知自覺，乃至不知不見？色無常、苦、變易法，<a class="t" id="t0008c21"></a>是為世間世間法；受、想、行、識，無常、苦、變易法，<a class="t" id="t0008c22"></a>是世間世間法。比丘！是名世間世間法，我<a class="t" id="t0008c23"></a>自知自見，乃至盲無目者不知不見，其<a class="t" id="t0008c24"></a>如之何！」</p><p>佛說此經已，諸比丘聞佛所說，歡<a class="t" id="t0008c25"></a>喜奉行。<a class="t" id="t0008c26"></a></p></article></section></div></body></html>
