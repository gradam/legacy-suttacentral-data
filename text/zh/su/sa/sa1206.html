<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1206"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二○六）</h1></div><p>如是我聞：</p><p>一時，佛住舍衛國祇樹給<a class="t" id="t0328b17"></a>孤獨園。</p><p>時，優波遮羅比丘尼亦住舍衛國王<a class="t" id="t0328b18"></a>園比丘尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入舍衛城<a class="t" id="t0328b19"></a>乞食。食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足畢，持尼師<a class="t" id="t0328b20"></a>壇，著肩上，入安陀林，坐一樹下，入晝正<a class="t" id="t0328b21"></a>受。</p><p>時，魔波旬作是念：「今沙門瞿曇住舍衛<a class="t" id="t0328b22"></a>國祇樹給孤獨園。優波遮羅比丘尼亦住舍<a class="t" id="t0328b23"></a>衛國王園比丘尼眾中，晨朝著衣持<span class="gaiji">鉢<!--gaiji,缽,1[金*本],2&#x9262;,3--></span>，入<a class="t" id="t0328b24"></a>舍衛城乞食，食已，還精舍，舉衣<span class="gaiji">鉢<!--gaiji,缽,1[金*本],2&#x9262;,3--></span>，洗足畢，<a class="t" id="t0328b25"></a>持尼師壇，著肩上，入安陀林，坐一樹下，<a class="t" id="t0328b26"></a>入晝正受。我今當往，為作留難。」即化作年<a class="t" id="t0328b27"></a>少，容貌端正，至優波遮羅比丘尼所而說<a class="t" id="t0328b28"></a>偈言：<a class="t" id="t0328b29"></a></p><blockquote class="gatha"><p>「三十三天上，　　炎魔兜率陀，<a class="t" id="t0328c01"></a><br>化樂他自在，　　發願得往生。」<a class="t" id="t0328c02"></a></p></blockquote><p>優波遮羅比丘尼作是念：「此何等人？欲恐怖<a class="t" id="t0328c03"></a>我？為人？為非人？為是姦狡人？」自思覺悟：「必<a class="t" id="t0328c04"></a>是惡魔欲作嬈亂。」而說偈言：<a class="t" id="t0328c05"></a></p><blockquote class="gatha"><p>「三十三天上，　　炎魔兜率陀，<a class="t" id="t0328c06"></a><br>化樂他自在，　　斯等諸天上。<a class="t" id="t0328c07"></a><br>不離有為行，　　故隨魔自在，<a class="t" id="t0328c08"></a><br>一切諸世間，　　悉是眾行聚。<a class="t" id="t0328c09"></a><br>一切諸世間，　　悉皆動搖法，<a class="t" id="t0328c10"></a><br>一切諸世間，　　苦火常熾然。<a class="t" id="t0328c11"></a><br>一切諸世間，　　悉皆<span class="gaiji">烟<!--gaiji,煙,1[火*因],2&#x70DF;,3-->塵起，<a class="t" id="t0328c12"></a><br>不動亦不搖，　　不習近凡夫。<a class="t" id="t0328c13"></a><br>不隨於魔趣，　　於是處娛樂，<a class="t" id="t0328c14"></a><br>離一切愛苦，　　捨一切闇冥。<a class="t" id="t0328c15"></a><br>寂滅以作證，　　安住諸漏盡，<a class="t" id="t0328c16"></a><br>已覺汝惡魔，　　則自磨滅去。」</span><a class="t" id="t0328c17"></a></p></blockquote><p>時，魔波旬作是念：「優波遮羅比丘尼已知我<a class="t" id="t0328c18"></a>心。」內懷憂<span class="corr" title="[寂&gt;慼] cf.【麗】">慼</span>，即沒不現。<a class="t" id="t0328c19"></a></p></article></section></div></body></html>