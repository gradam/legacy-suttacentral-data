<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1115"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一一五）</h1></div><p>如是我聞：</p><p>一時，佛住舍衛國祇樹給<a class="t" id="t0294c20"></a>孤獨園。</p><p>爾時，世尊告諸比丘：「過去世時，有一<a class="t" id="t0294c21"></a>聚落，有諸仙人於聚落邊空閑處住止。</p><p>「時，<a class="t" id="t0294c22"></a>有諸天、阿修羅去聚落不遠，對陣戰<span class="gaiji">鬪<!--gaiji,鬥,1[鬥@(豆*寸)],2&#x9B2A;,3--></span>。</p><p>「爾<a class="t" id="t0294c23"></a>時，毘摩質多羅阿修羅王除去五飾，脫去天<a class="t" id="t0294c24"></a>冠，<span class="gaiji">却<!--gaiji,卻,1[去*ㄗ],2&#x5374;,3--></span>傘蓋，除劍刀，屏寶拂，脫革屣，至彼<a class="t" id="t0294c25"></a>仙人住處，入於門內，周向看視，不顧眄<a class="t" id="t0294c26"></a>諸仙人，亦不問訊。看已，還出。</p><p>「時，有一仙人<a class="t" id="t0294c27"></a>遙見毘摩質多羅阿修羅王除去五飾入<a class="t" id="t0294c28"></a>園，看已，還出。見已，語諸仙人言：『此何等人？<a class="t" id="t0294c29"></a>有不調伏色，不似人形，非威儀法，似田<a class="t" id="t0295a01"></a>舍兒，非長者子，除去五飾，入於園門，高視<a class="t" id="t0295a02"></a>觀看，亦不顧眄問訊諸仙人。』有一仙人答<a class="t" id="t0295a03"></a>言：『此是毘摩質多羅阿修羅王，除去五飾，觀<a class="t" id="t0295a04"></a>看而去。』彼仙人言：『此非賢士，不好不善，非<a class="t" id="t0295a05"></a>賢非法，除去五飾，來入園門，看已，還去，亦<a class="t" id="t0295a06"></a>不顧眄問訊諸仙人。以是故，當知天眾增<a class="t" id="t0295a07"></a>長，阿修羅損減。』</p><p>「時，釋提桓因除去五飾，入<a class="t" id="t0295a08"></a>仙人住處，與諸仙人面相問訊慰勞，然後<a class="t" id="t0295a09"></a>還出。</p><p>「復有仙人見天帝釋除去五飾，入<a class="t" id="t0295a10"></a>於園門，周遍問訊。見已，問諸仙人：『此是何人？<a class="t" id="t0295a11"></a>入於園林，有調伏色，有可適人色，有威儀<a class="t" id="t0295a12"></a>色，非田舍兒，似族姓子，除去五飾，來入<a class="t" id="t0295a13"></a>園門，周遍問訊，然後還出。』有仙人答言：『此<a class="t" id="t0295a14"></a>是天帝釋，除去五飾，來入園門，周遍問訊，<a class="t" id="t0295a15"></a>然後還去。』彼仙人言：『此是賢士，善好真<a class="t" id="t0295a16"></a>實威儀法，除去五飾，來入園門，周遍問<a class="t" id="t0295a17"></a>訊，然後還去，以是當知天眾增長，阿修羅<a class="t" id="t0295a18"></a>眾損減。』</p><p>「時，毘摩質多羅阿修羅王聞仙人<a class="t" id="t0295a19"></a>稱歎諸天，聞已，瞋恚熾盛。</p><p>「時，彼空處仙人<a class="t" id="t0295a20"></a>聞阿修羅王瞋恚熾盛，往詣毘摩質多羅阿<a class="t" id="t0295a21"></a>修羅王所，而說偈言：<a class="t" id="t0295a22"></a></p><blockquote class="gatha"><p>「『仙人故來此，　　求乞施無畏，<a class="t" id="t0295a23"></a><br>　汝能施無畏，　　賜牟尼恩教。』<a class="t" id="t0295a24"></a></p></blockquote><p>「毘摩質多羅以偈答言：<a class="t" id="t0295a25"></a></p><blockquote class="gatha"><p>「『於汝仙人所，　　無有施無畏，<a class="t" id="t0295a26"></a><br>　違背阿修羅，　　習近帝釋故。<a class="t" id="t0295a27"></a><br>　於此諸無畏，　　當遺以恐怖。』<a class="t" id="t0295a28"></a></p></blockquote><p>「仙人復說偈言：<a class="t" id="t0295a29"></a></p><blockquote class="gatha"><p>「『隨行殖種子，　　隨類果報生，<a class="t" id="t0295b01"></a><br>　來乞於無畏，　　遺之以恐怖。<a class="t" id="t0295b02"></a><br>　當獲無盡畏，　　施畏種子故。』<a class="t" id="t0295b03"></a></p></blockquote><p>「時，諸仙人於毘摩質多羅阿修羅王面前說<a class="t" id="t0295b04"></a><span class="gaiji">呪<!--gaiji,咒,1[口*兄],2&#x546A;,3--></span>已，凌虛而逝。</p><p>「即於是夜，毘摩質多羅<a class="t" id="t0295b05"></a>阿修羅王心驚三起，眠中聞惡聲言：『釋提<a class="t" id="t0295b06"></a>桓因興四種兵，與阿修羅戰！』驚覺恐怖，<a class="t" id="t0295b07"></a>慮戰必敗，退走而還阿修羅宮。</p><p>「時，天帝釋敵<a class="t" id="t0295b08"></a>退得勝已，詣彼空閑仙人住處，禮諸仙人<a class="t" id="t0295b09"></a>足已，退於西面諸仙人前，東向而坐。</p><p>「時，東<a class="t" id="t0295b10"></a>風起，有異仙人即說偈言：<a class="t" id="t0295b11"></a></p><blockquote class="gatha"><p>「『今此諸牟尼，　　出家來日久，<a class="t" id="t0295b12"></a><br>　腋下流汗臭，　　莫順坐風下。<a class="t" id="t0295b13"></a><br>　千眼可移坐，　　此臭難可堪。』<a class="t" id="t0295b14"></a></p></blockquote><p>「時，天帝釋說偈答言：<a class="t" id="t0295b15"></a></p><blockquote class="gatha"><p>「『種種眾香華，　　結以為華鬘，<a class="t" id="t0295b16"></a><br>　今之所聞香，　　其香復過是，<a class="t" id="t0295b17"></a><br>　寧久聞斯香，　　未曾生厭患。』」<a class="t" id="t0295b18"></a></p></blockquote><p>佛告諸比丘：「彼天帝釋於三十三天為自<a class="t" id="t0295b19"></a>在王，恭敬出家人，亦常讚歎出家人，亦常<a class="t" id="t0295b20"></a>讚歎恭敬之德。汝等比丘正信非家，出家學<a class="t" id="t0295b21"></a>道，常應恭敬諸梵行者，亦當讚歎恭敬之<a class="t" id="t0295b22"></a>德。」</p><p>佛說此經已，諸比丘聞佛所說，歡喜奉<a class="t" id="t0295b23"></a>行。<a class="t" id="t0295b24"></a></p></article></section></div></body></html>
