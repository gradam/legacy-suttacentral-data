<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="547"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五四七）</h1></div><p>如是我聞：</p><p>一時，佛住舍衛國祇樹給孤<a class="t" id="t0141c17"></a>獨園。尊者摩訶迦旃延在婆羅那烏泥池側，<a class="t" id="t0141c18"></a>與眾多比丘集於食堂，為持衣事。</p><p>時，有執<a class="t" id="t0141c19"></a>杖梵志年耆根熟，詣食堂所，於一面柱杖<a class="t" id="t0141c20"></a>而住。須臾默然已，語諸比丘：「諸長老！汝等<a class="t" id="t0141c21"></a>何故見老宿士不共語問訊，恭敬命坐？」</p><p>時，<a class="t" id="t0141c22"></a>尊者摩訶迦旃延亦在眾中坐。時，尊者摩<a class="t" id="t0141c23"></a>訶迦旃延語梵志言：「我法有宿老來，皆<a class="t" id="t0141c24"></a>共語問訊，恭敬禮拜，命之令坐。」</p><p>梵志言：<a class="t" id="t0141c25"></a>「我見此眾中無有老於我者，不恭敬禮拜、<a class="t" id="t0141c26"></a>命坐，汝云何言：『我法見有宿老，恭敬禮<a class="t" id="t0141c27"></a>拜，命其令坐。』？」</p><p>摩訶迦旃延言：「梵志！若有<a class="t" id="t0141c28"></a>耆年八十、九十，髮白齒落，成就年少法者，<a class="t" id="t0141c29"></a>此非宿士；雖復年少年二十五，色白髮黑，<a class="t" id="t0142a01"></a>盛壯美滿，而彼成就耆年法者，為宿士數。」<a class="t" id="t0142a02"></a></p><p>梵志問言：「云何名為八十、九十，髮白齒落，而<a class="t" id="t0142a03"></a>復成就年少之法，年二十五，膚白髮黑，盛壯<a class="t" id="t0142a04"></a>美色，為宿士數？」</p><p>尊者摩訶迦旃延語梵志<a class="t" id="t0142a05"></a>言：「有五欲功德。謂眼識色愛、樂、念，耳識聲、<a class="t" id="t0142a06"></a>鼻識香、舌識味、身識觸愛、樂、念。於此五欲功<a class="t" id="t0142a07"></a>德不離貪、不離欲、不離愛、不離念、不<a class="t" id="t0142a08"></a>離濁。梵志！若如是者，雖復八十、九十，髮白<a class="t" id="t0142a09"></a>齒落，是名成就年少之法。雖年二十五，膚<a class="t" id="t0142a10"></a>白髮黑，盛壯美色，於五欲功德離貪、離欲、<a class="t" id="t0142a11"></a>離愛、離念、離濁，若如是者，雖復年少年二<a class="t" id="t0142a12"></a>十五，膚白髮黑，盛壯美色，成就老人法，為宿<a class="t" id="t0142a13"></a>士數。」</p><p>爾時，梵志語尊者摩訶迦旃延：「如尊<a class="t" id="t0142a14"></a>者所說義，我自省察，雖老則少，汝等雖少，<a class="t" id="t0142a15"></a>成耆年法，世間多事，令便請還。」</p><p>尊者摩訶<a class="t" id="t0142a16"></a>迦旃延言：「梵志！汝自知時。」</p><p>爾時，梵志聞尊<a class="t" id="t0142a17"></a>者摩訶迦旃延所說，歡喜隨喜，還其本處。<a class="t" id="t0142a18"></a></p></article></section></div></body></html>
