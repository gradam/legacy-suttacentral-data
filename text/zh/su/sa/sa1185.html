<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1185"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一一八五）</h1></div><p>如是我聞：</p><p>一時，佛<span class="corr" title="[住&gt;在] cf.【麗】">在</span>拘薩羅人間遊<a class="t" id="t0321a25"></a>行，住孫陀利河側叢林中。</p><p>時，有孫陀利河<a class="t" id="t0321a26"></a>側住止婆羅門來詣佛所，面相問訊慰勞已，<a class="t" id="t0321a27"></a>退坐一面，問佛言：「瞿曇！至孫陀利河中洗<a class="t" id="t0321a28"></a>浴不？」</p><p>佛告婆羅門：「何用於孫陀利河中洗<a class="t" id="t0321a29"></a>浴為？」</p><p>婆羅門白佛：「瞿曇！孫陀利河是濟度<a class="t" id="t0321b01"></a>之數，是吉祥之數，是清淨之數，若有於中<a class="t" id="t0321b02"></a>洗浴者，悉能除人一切諸惡。」</p><p>爾時，世尊即說<a class="t" id="t0321b03"></a>偈言：<a class="t" id="t0321b04"></a></p><blockquote class="gatha"><p>「非孫陀利河，　　亦非婆休多，<a class="t" id="t0321b05"></a><br>非伽耶、薩羅，　　如是諸河等，<a class="t" id="t0321b06"></a><br>作諸惡不善，　　能令其清淨。<a class="t" id="t0321b07"></a><br>恒河、婆休多、　　孫陀利河等，<a class="t" id="t0321b08"></a><br>愚者常居中，　　不能除眾惡。<a class="t" id="t0321b09"></a><br>其清淨之人，　　何用洗浴為？<a class="t" id="t0321b10"></a><br>其清淨之人，　　何用布薩為？<a class="t" id="t0321b11"></a><br>淨業以自淨，　　是生於受持，<a class="t" id="t0321b12"></a><br>不殺亦不盜，　　不婬不妄語，<a class="t" id="t0321b13"></a><br>信施除慳垢，　　於斯而洗浴。<a class="t" id="t0321b14"></a><br>於一切眾生，　　常起慈悲心，<a class="t" id="t0321b15"></a><br>井水以洗浴，　　用伽耶等為？<a class="t" id="t0321b16"></a><br>內心自清淨，　　不待洗於外。<a class="t" id="t0321b17"></a><br>下賤田舍兒，　　身體多污垢，<a class="t" id="t0321b18"></a><br>以水洗塵穢，　　不能淨其內。」<a class="t" id="t0321b19"></a></p></blockquote><p>爾時，孫陀利河側婆羅門聞佛所說，歡喜隨<a class="t" id="t0321b20"></a>喜，從座起而去。<a class="t" id="t0321b21"></a></p></article></section></div></body></html>
