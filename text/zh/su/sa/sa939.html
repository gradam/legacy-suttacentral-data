<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="939"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九三九）</h1></div><p>如是我聞：</p><p>一時，佛住舍衛國祇樹給<a class="t" id="t0241a19"></a>孤獨園。</p><p>爾時，世尊告諸比丘：「眾生於無始生<a class="t" id="t0241a20"></a>死，無明所蓋，愛繫其頸，長夜輪轉，不知苦<a class="t" id="t0241a21"></a>之本際。」</p><p>佛告諸比丘：「於意云何？恒河流<a class="t" id="t0241a22"></a>水及四大海，其水為多，汝等長夜輪轉生死，<a class="t" id="t0241a23"></a>飲其母乳為多耶？」</p><p>比丘白佛：「如我解世<a class="t" id="t0241a24"></a>尊所說義，我等長夜輪轉生死，飲其母乳，<a class="t" id="t0241a25"></a>多於恒河及四大海水。」</p><p>佛告比丘：「善哉！善<a class="t" id="t0241a26"></a>哉！汝等長夜輪轉生死，飲其母乳，多於恒<a class="t" id="t0241a27"></a>河及四大海水。所以者何？汝等長夜或生象<a class="t" id="t0241a28"></a>中，飲其母乳，無量無數。或生駝、馬、牛、驢諸<a class="t" id="t0241a29"></a>禽獸類飲其母乳，其數無量。汝等長夜棄<a class="t" id="t0241b01"></a>於<span class="gaiji">塜<!--gaiji,,1[土*(蒙-卄)],2&#x585C;,3--></span>間，膿血流出，亦復無量。或墮地獄、畜生、<a class="t" id="t0241b02"></a>餓鬼，髓血流出，亦復如是。比丘！汝等無始生<a class="t" id="t0241b03"></a>死輪轉已來，不知苦之本際。云何？比丘！色<a class="t" id="t0241b04"></a>為常耶？為無常耶？」</p><p>比丘白佛：「非常。世尊！」<a class="t" id="t0241b05"></a></p><p>「乃至聖弟子於五受陰觀察非我、非我所，<a class="t" id="t0241b06"></a>於諸世間得無所取；不取已，無所著，所<a class="t" id="t0241b07"></a>作已作，自知不受後有。」</p><p>佛說此經已，諸比<a class="t" id="t0241b08"></a>丘聞佛所說，歡喜奉行。<a class="t" id="t0241b09"></a></p><p class="endsection"><span class="t-juanname">雜阿含經卷第三十三</span><a class="t" id="t0241b10"></a><a class="t" id="t0241b11"></a><a class="t" id="t0241b12"></a></p></article></section></div></body></html>
