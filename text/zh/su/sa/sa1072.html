<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="1072"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（一○七二）</h1></div><p>如是我聞：</p><p>一時，佛在舍衛國祇樹給<a class="t" id="t0278b12"></a>孤獨園。</p><p>時，有尊者僧迦藍於拘薩羅人間<a class="t" id="t0278b13"></a>遊行，至舍衛國祇樹給孤獨園。彼僧迦藍比<a class="t" id="t0278b14"></a>丘有本二，在舍衛國中，聞僧迦藍比丘<a class="t" id="t0278b15"></a>於拘薩羅人間遊行，至舍衛國祇樹給孤<a class="t" id="t0278b16"></a>獨園。聞已，著好衣服，莊嚴華瓔，抱其兒來<a class="t" id="t0278b17"></a>詣祇洹，至僧迦藍比丘房前。</p><p>爾時，尊者僧迦<a class="t" id="t0278b18"></a>藍出房露地經行。時，彼本二來到其前，作<a class="t" id="t0278b19"></a>是言：「此兒幼小，汝捨出家，誰當養活？」</p><p>時，僧<a class="t" id="t0278b20"></a>迦藍比丘不共語。如是再三，亦不共語。</p><p>時，<a class="t" id="t0278b21"></a>彼本二作如是言：「我再三告，不與我語，不<a class="t" id="t0278b22"></a>見顧視，我今置兒。」著經行道頭而去，言：<a class="t" id="t0278b23"></a>「沙門！此是汝子，汝自養活，我今捨去。」</p><p>尊者僧<a class="t" id="t0278b24"></a>迦藍亦不顧視其子。</p><p>彼本二復言：「是沙門<a class="t" id="t0278b25"></a>今於此兒都不顧視，彼必得仙人難得之<a class="t" id="t0278b26"></a>處。善哉！沙門！必得解脫。」情願不遂，抱子而<a class="t" id="t0278b27"></a>去。</p><p>爾時，世尊入晝正受，以天耳過人之耳，<a class="t" id="t0278b28"></a>聞尊者僧迦藍本二所說，即說偈言：<a class="t" id="t0278b29"></a></p><blockquote class="gatha"><p>「來者不歡喜，　　去亦不憂慼。<a class="t" id="t0278c01"></a><br>於世間和<span class="corr" title="[舍&gt;合]">合，　　解脫不染著。<a class="t" id="t0278c02"></a><br>我說彼比丘，　　為真婆羅門。<a class="t" id="t0278c03"></a><br>來者不歡喜，　　去亦不憂慼。<a class="t" id="t0278c04"></a><br>不染亦無憂，　　二心俱寂靜，<a class="t" id="t0278c05"></a><br>我說是比丘，　　是真婆羅門。」</span><a class="t" id="t0278c06"></a></p></blockquote><p>佛說此經已，尊者僧迦藍聞佛所說，歡喜<a class="t" id="t0278c07"></a>隨喜，作禮而去。<a class="t" id="t0278c08"></a></p></article></section></div></body></html>
