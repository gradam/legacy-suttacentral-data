<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="961"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（九六一）</h1></div><p>如是我聞：</p><p>一時，佛住王舍城迦蘭陀<a class="t" id="t0245b10"></a>竹園。</p><p>時，有婆蹉種出家來詣佛所，合掌問<a class="t" id="t0245b11"></a>訊，問訊已，退坐一面，白佛言：「云何？瞿曇！為<a class="t" id="t0245b12"></a>有我耶？」</p><p>爾時，世尊默然不答。</p><p>如是再三。爾<a class="t" id="t0245b13"></a>時，世尊亦再三不答。</p><p>爾時，婆蹉種出家作是<a class="t" id="t0245b14"></a>念：「我已三問沙門瞿曇，而不見答，但當還<a class="t" id="t0245b15"></a>去。」</p><p>時，尊者阿難住於佛後，執扇扇佛。爾時，<a class="t" id="t0245b16"></a>阿難白佛言：「世尊！彼婆蹉種出家三問，世尊<a class="t" id="t0245b17"></a>何故不答？豈不增彼婆蹉種出家惡邪見，<a class="t" id="t0245b18"></a>言沙門不能答其所問？」</p><p>佛告阿難：「我若答<a class="t" id="t0245b19"></a>言有我，則增彼先來邪見；若答言無我，<a class="t" id="t0245b20"></a>彼先癡惑豈不更增癡惑？言先有我從今<a class="t" id="t0245b21"></a>斷滅。若先來有我則是常見，於今斷滅則<a class="t" id="t0245b22"></a>是斷見。如來離於二邊，處中說法，所謂是<a class="t" id="t0245b23"></a>事有故是事有，是事起故是事生，謂緣無明<a class="t" id="t0245b24"></a>行，乃至生、老、病、死、憂、悲、惱、苦滅。」</p><p>佛說此經<a class="t" id="t0245b25"></a>已，尊者阿難聞佛所說，歡喜奉行。<a class="t" id="t0245b26"></a></p></article></section></div></body></html>
