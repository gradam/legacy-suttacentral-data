<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="474"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（四七五）</h1></div><p>如是我聞：</p><p>一時，佛住王舍城迦蘭陀<a class="t" id="t0121b27"></a>竹園。</p><p>爾時，世尊告諸比丘：「毘婆尸如來未<a class="t" id="t0121b28"></a>成佛時，獨一靜處，禪思思惟，作如是觀，觀<a class="t" id="t0121b29"></a>察諸受。云何為受？云何受集？云何受滅？<a class="t" id="t0121c01"></a>云何受集道跡？云何受滅道跡？云何受味？云<a class="t" id="t0121c02"></a>何受患？云何受離？如是觀察，有三受——樂受、<a class="t" id="t0121c03"></a>苦受、不苦不樂受。觸集是受集，觸滅是受滅。<a class="t" id="t0121c04"></a>若於受愛樂、讚歎、染著、堅住，是名受集道<a class="t" id="t0121c05"></a>跡。若於受不愛樂、讚歎、染著、堅住，是名受<a class="t" id="t0121c06"></a>滅道跡。若受因緣生樂喜，是名受味，若受<a class="t" id="t0121c07"></a>無常變易法，是名受患。若於受斷欲貪、越<a class="t" id="t0121c08"></a>欲貪，是名受離。」</p><p>佛說此經已，諸比丘聞<a class="t" id="t0121c09"></a>佛所說，歡喜奉行。<a class="t" id="t0121c10"></a></p><p>如毘婆尸佛，如是式棄佛、毘濕波浮佛、迦<a class="t" id="t0121c11"></a>羅迦孫提佛、迦那迦牟尼佛、迦葉佛，及我釋<a class="t" id="t0121c12"></a>迦文佛，未成佛時思惟觀察諸受，亦復如是。<a class="t" id="t0121c13"></a></p></article></section></div></body></html>
