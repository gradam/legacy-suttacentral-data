<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa304">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 304</span><span class="mirror-right">（三〇四） 六六</span></h1>
</div>
<a class="t" id="t-juan13"></a>　<a class="t" id="t0086c17"></a><a class="t" id="t0086c18"></a><a class="t" id="t0086c19"></a><a class="t" id="t0086c20"></a><p class="suttainfo"><span class="t-juanname">雜阿含經卷第十三</span><br><a class="t" id="t0086c21"></a><a class="t" id="t0086c22"></a><span class="t-byline">宋天竺三藏求那跋陀羅譯</span></p>
<a class="t" id="t0086c23"></a><p><a class="t-linehead" id="t-linehead0086c23"></a>如是我聞：</p>
<p>一時，佛住拘留搜調牛聚<a class="t" id="t0086c24"></a>落。</p>
<p><a class="t-linehead" id="t-linehead0086c24"></a>爾時，世尊告諸比丘：「我今當為汝等說<a class="t" id="t0086c25"></a>法，初、中、後善，善義善味，純一滿淨，梵行<a class="t" id="t0086c26"></a>清白。諦聽，善思，有六六法。何等為六六法？<a class="t" id="t0086c27"></a>謂六內入處、六外入處、六識身、六觸身、六受<a class="t" id="t0086c28"></a>身、六愛身。</p>
<p><a class="t-linehead" id="t-linehead0086c28"></a>「何等為六內入處？謂眼入處、耳入<a class="t" id="t0086c29"></a>處、鼻入處、舌入處、身入處、意入處。何等為六<a class="t" id="t0087a01"></a>外入處，色入處、聲入處、香入處、味入處、觸入<a class="t" id="t0087a02"></a>處、法入處。云何六識身？謂眼識身、耳識身、鼻<a class="t" id="t0087a03"></a>識身、舌識身、身識身、意識身。云何六觸身？謂<a class="t" id="t0087a04"></a>眼觸、耳觸、鼻觸、舌觸、身觸、意觸。云何六受身？<a class="t" id="t0087a05"></a>謂眼觸生受、耳觸生受、鼻觸生受、舌觸生受、身<a class="t" id="t0087a06"></a>觸生受、意觸生受。云何六愛身？謂眼觸生愛、<a class="t" id="t0087a07"></a>耳觸生愛、鼻觸生愛、舌觸生愛、身觸生愛、意觸<a class="t" id="t0087a08"></a>生愛。</p>
<p><a class="t-linehead" id="t-linehead0087a08"></a>「若有說言眼是我，是則不然。所以者<a class="t" id="t0087a09"></a>何？眼生滅故，若眼是我者，我應受生死，是<a class="t" id="t0087a10"></a>故說眼是我者，是則不然。如是若色、若<a class="t" id="t0087a11"></a>眼識、眼觸、眼觸生受若是我者，是則不然。<a class="t" id="t0087a12"></a>所以者何？眼觸生受是生滅法，若眼觸生<a class="t" id="t0087a13"></a>受是我者，我復應受生死，是故說眼觸生<a class="t" id="t0087a14"></a>受是我者，是則不然，是故眼觸生受非我。<a class="t" id="t0087a15"></a>如是耳、鼻、舌、身、意觸生受非我。所以者何？<a class="t" id="t0087a16"></a>意觸生受是生滅法，若是我者，我復應受<a class="t" id="t0087a17"></a>生死，是故意觸生受是我者，是則不然，是<a class="t" id="t0087a18"></a>故意觸生受非我。</p>
<p><a class="t-linehead" id="t-linehead0087a18"></a>「如是，比丘！當如實知眼<a class="t" id="t0087a19"></a>所作、智所作、寂滅所作，開發神通，正向涅<a class="t" id="t0087a20"></a>槃。云何如實知見眼所作，乃至正向涅槃？<a class="t" id="t0087a21"></a>如是。比丘！眼非我，若色、眼識、眼觸、眼觸因緣<a class="t" id="t0087a22"></a>生受，內覺若苦、若樂、不苦不樂，彼亦觀察<a class="t" id="t0087a23"></a>非我。耳、鼻、舌、身、意亦如是說，是名如實知<a class="t" id="t0087a24"></a>見眼所作，乃至正向涅槃，是名六六法<a class="t" id="t0087a25"></a>經。」</p>
<p><a class="t-linehead" id="t-linehead0087a25"></a>佛說此經已，諸比丘聞佛所說，歡喜<a class="t" id="t0087a26"></a>奉行。</p>
<a class="t" id="t0087a27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>