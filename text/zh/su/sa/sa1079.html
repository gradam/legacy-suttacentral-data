<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1079"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一○七九）</h1></div><p>如是我聞：</p><p>一時，佛在王舍城迦蘭陀<a class="t" id="t0282a23"></a>竹園。</p><p>時，有異比丘於後夜時至搨補河<a class="t" id="t0282a24"></a>邊，脫衣置岸邊，入水洗浴。浴已，還上岸，著<a class="t" id="t0282a25"></a>一衣，待身乾。</p><p>時，有一天子放身光明，普照<a class="t" id="t0282a26"></a>搨補河側，問比丘言：「比丘！比丘！此是丘塚，<a class="t" id="t0282a27"></a>夜則起<span class="gaiji">烟<!--gaiji,煙,1[火*因],2&#x70DF;,3--></span>，晝則火然，彼婆羅門見已而作<a class="t" id="t0282a28"></a>是言：『壞此丘塚，發掘者智，持以刀劍。』又<a class="t" id="t0282a29"></a>見大龜，婆羅門見已，作是言：『除此大龜，發<a class="t" id="t0282b01"></a>掘者智，持以刀劍。』見有氍氀，婆羅門見已，<a class="t" id="t0282b02"></a>作此言：『<span class="gaiji">却<!--gaiji,卻,1[去*ㄗ],2&#x5374;,3--></span>此氍氀，發掘者智，持以刀劍。』見<a class="t" id="t0282b03"></a>有肉段，彼婆羅門見已，作是言：『除此肉段，<a class="t" id="t0282b04"></a>發掘者智，持以刀劍。』見有屠殺，婆羅門見<a class="t" id="t0282b05"></a>已，作是言：『壞是屠殺處，發掘者智，持以刀<a class="t" id="t0282b06"></a>劍。』見有楞耆，彼婆羅門見已，作是言：『<span class="gaiji">却<!--gaiji,卻,1[去*ㄗ],2&#x5374;,3--></span>此<a class="t" id="t0282b07"></a>楞耆，發掘者智，持以刀劍。』見有二道，彼婆<a class="t" id="t0282b08"></a>羅門見已，作是言：『除此二道，發掘者智，持<a class="t" id="t0282b09"></a>以刀劍。』見有門扇，婆羅門見已，作是言：『<span class="gaiji">却<!--gaiji,卻,1[去*ㄗ],2&#x5374;,3--></span><a class="t" id="t0282b10"></a>此門扇，發掘者智，持以刀劍。』見有大龍，婆<a class="t" id="t0282b11"></a>羅門見已，作是言：『止！勿<span class="gaiji">却<!--gaiji,卻,1[去*ㄗ],2&#x5374;,3--></span>大龍，應當恭敬。』<a class="t" id="t0282b12"></a>比丘！汝來受此論，往問世尊，如佛所說，汝<a class="t" id="t0282b13"></a>隨受持。所以者何？除如來，我不見世間諸<a class="t" id="t0282b14"></a>天、魔、梵、沙門、婆羅門於此論心悅樂者，若諸<a class="t" id="t0282b15"></a>弟子從我所聞，然後能說。」</p><p>爾時，比丘從彼天<a class="t" id="t0282b16"></a>所聞此論已，往詣世尊，稽首禮足，退坐<a class="t" id="t0282b17"></a>一面。以彼天子所問諸論廣問世尊：「云何<a class="t" id="t0282b18"></a>為丘塚？云何為夜則起<span class="gaiji">烟<!--gaiji,煙,1[火*因],2&#x70DF;,3--></span>？云何為晝則火<a class="t" id="t0282b19"></a>然？云何是婆羅門？云何發掘？云何智者？云何<a class="t" id="t0282b20"></a>刀劍？云何為大龜？云何氍氀？云何為肉段？<a class="t" id="t0282b21"></a>云何為屠殺處？云何為楞耆？云何為二道？<a class="t" id="t0282b22"></a>云何為門扇？云何為大龍？」</p><p>佛告比丘：「丘塚<a class="t" id="t0282b23"></a>者，謂眾生身，麤四大色父母遺體，摶食、衣<a class="t" id="t0282b24"></a>服、覆蓋、澡浴、摩飾、長養，皆是變壞磨滅之法。<a class="t" id="t0282b25"></a>夜起<span class="gaiji">烟<!--gaiji,煙,1[火*因],2&#x70DF;,3--></span>者，謂有人於夜時起，隨覺隨觀。<a class="t" id="t0282b26"></a>晝行其教，身業、口業。婆羅門者，謂如來、應、<a class="t" id="t0282b27"></a>等正覺。發掘者，謂精勤方便。智士者，謂多<a class="t" id="t0282b28"></a>聞聖弟子。刀劍者，謂智慧刀劍。大龜者，謂<a class="t" id="t0282b29"></a>五蓋。氍氀者，謂忿恨。肉段者，謂慳<span class="gaiji">愱<!--gaiji,,1[怡-台+疾],2&#x6131;,3--></span>。屠<a class="t" id="t0282c01"></a>殺者，謂五欲功德。楞耆者，謂無明。二道，謂<a class="t" id="t0282c02"></a>疑惑。門扇者，謂我慢。大龍者，謂漏盡羅漢。<a class="t" id="t0282c03"></a>如是，比丘！若大師為聲聞所作，哀愍悲念，<a class="t" id="t0282c04"></a>以義安慰，於汝已作，汝等當作所作，當<a class="t" id="t0282c05"></a>於曝露、林中、空舍、山澤、巖窟，敷草樹葉，思<a class="t" id="t0282c06"></a>惟禪思，不起放逸，莫令後悔，是則為我隨<a class="t" id="t0282c07"></a>順之教。」即說偈言：<a class="t" id="t0282c08"></a></p><blockquote class="gatha"><p>「說身為丘塚，　　覺觀夜起<span class="gaiji">烟<!--gaiji,煙,1[火*因],2&#x70DF;,3-->，<a class="t" id="t0282c09"></a><br>晝業為火然，　　婆羅門正覺。<a class="t" id="t0282c10"></a><br>精進勤發掘，　　黠慧明智士，<a class="t" id="t0282c11"></a><br>以智慧利劍，　　厭離勝進者。<a class="t" id="t0282c12"></a><br>五蓋為巨龜，　　忿恨為氍氀，<a class="t" id="t0282c13"></a><br>慳<span class="gaiji">愱<!--gaiji,,1[怡-台+疾],2&#x6131;,3--></span>為肉段，　　五欲屠殺處。<a class="t" id="t0282c14"></a><br>無明為楞耆，　　疑惑於二道，<a class="t" id="t0282c15"></a><br>門扇現我慢，　　漏盡羅漢龍。<a class="t" id="t0282c16"></a><br>究竟斷諸論，　　故我如是說。」</span><a class="t" id="t0282c17"></a></p></blockquote><p>佛說此經已，彼比丘聞佛所說，歡喜奉行。<a class="t" id="t0282c18"></a></p></article></section></div></body></html>