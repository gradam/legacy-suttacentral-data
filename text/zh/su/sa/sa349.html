<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="349"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（三四九）</h1></div><p>如是我聞：</p><p>一時，佛住王舍城迦蘭陀竹<a class="t" id="t0098b07"></a>園。</p><p>爾時，世尊告諸比丘：「善來比丘！善出家、善<a class="t" id="t0098b08"></a>得己利，曠世時時得生聖處，諸根具足，不<a class="t" id="t0098b09"></a>愚不癡，不須手語，好說、惡說堪能解義。我<a class="t" id="t0098b10"></a>今於此世作佛——如來、應、等正覺、明行足、善逝、<a class="t" id="t0098b11"></a>世間解、無上士、調御丈夫、天人師、佛世尊，說<a class="t" id="t0098b12"></a>法寂滅、涅槃、菩提正向、善逝、等正覺。所謂此<a class="t" id="t0098b13"></a>有故彼有，此起故彼起，謂緣無明行，緣行<a class="t" id="t0098b14"></a>識，乃至純大苦聚集，無明滅則行滅，乃至純<a class="t" id="t0098b15"></a>大苦聚滅。</p><p>「諸比丘！難得之處已得，生於聖<a class="t" id="t0098b16"></a>處，諸根具足，乃至純大苦聚集，純大苦滅。是<a class="t" id="t0098b17"></a>故，比丘！當如是學，自利、利他、自他俱利。如<a class="t" id="t0098b18"></a>是出家，不愚不癡，有果有樂，有樂果報，供<a class="t" id="t0098b19"></a>養衣服、飲食、臥具、湯藥者，悉得大果、大福、大<a class="t" id="t0098b20"></a>利。是故，比丘！當如是學。」</p><p>佛說此經已，諸比<a class="t" id="t0098b21"></a>丘聞佛所說，歡喜奉行。<a class="t" id="t0098b22"></a></p></article></section></div></body></html>
