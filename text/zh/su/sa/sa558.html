<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="558"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五五八）</h1></div><p>如是我聞：</p><p>一時，佛住俱睒彌國瞿師<a class="t" id="t0146b02"></a>羅園。爾時，尊者阿難亦住俱睒彌國瞿師<a class="t" id="t0146b03"></a>羅園。</p><p>時，有異比丘得無相心三昧，作是念：<a class="t" id="t0146b04"></a>「我若詣尊者阿難所，問尊者阿難：『若比丘<a class="t" id="t0146b05"></a>得無相心三昧，不涌、不沒，解脫已住，住已<a class="t" id="t0146b06"></a>解脫，此無相心三昧何果？世尊說此何功<a class="t" id="t0146b07"></a>德？』尊者阿難若問我言：『比丘！汝得此無<a class="t" id="t0146b08"></a>相心三昧耶？』『我未曾有。』實問異答。我當<a class="t" id="t0146b09"></a>隨逐尊者阿難，脫有餘人問此義者，因<a class="t" id="t0146b10"></a>而得聞。」</p><p>彼比丘即隨尊者阿難，經六年中，<a class="t" id="t0146b11"></a>無有餘人問此義者，即自問尊者阿難：「若<a class="t" id="t0146b12"></a>比丘問無相心三昧，不涌、不沒，解脫已<a class="t" id="t0146b13"></a>住，住已解脫，世尊說此是何果、何功德？」</p><p>尊<a class="t" id="t0146b14"></a>者阿難問彼比丘言：「比丘！汝得此三昧？」<a class="t" id="t0146b15"></a></p><p>彼比丘默然住，尊者阿難語彼比丘言：「若<a class="t" id="t0146b16"></a>比丘得無相心三昧，不涌、不沒，解脫已住，<a class="t" id="t0146b17"></a>住已解脫，世尊說此是智果、智功德。」</p><p>尊者阿<a class="t" id="t0146b18"></a>難說此法時，異比丘聞其所說，歡喜奉行。<a class="t" id="t0146b19"></a></p><p class="endsection"><span class="t-juanname">雜阿含經卷第二十</span><a class="t" id="t0146b20"></a><a class="t" id="t0146b21"></a></p></article></section></div></body></html>
