<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="281"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二八一）</h1></div><p>如是我聞：</p><p>一時，佛住王舍城迦蘭陀竹<a class="t" id="t0077b01"></a>園。</p><p>時，有縈髮目揵連出家來詣佛所，共相<a class="t" id="t0077b02"></a>問訊，問訊已，退坐一面。</p><p>爾時，世尊告縈髮<a class="t" id="t0077b03"></a>目揵連：「汝從何來？」</p><p>縈髮目揵連白佛言：「我<a class="t" id="t0077b04"></a>從彼眾多種種異道沙門、婆羅門、遮羅迦出<a class="t" id="t0077b05"></a>家，集會未曾講堂聽法，從彼林來。」</p><p>佛告縈<a class="t" id="t0077b06"></a>髮目揵連：「汝為何等福力故，從彼眾多種<a class="t" id="t0077b07"></a>種異道沙門、婆羅門、遮羅迦出家所聽其說<a class="t" id="t0077b08"></a>法？」</p><p>縈髮目揵連言：「我試聽其競勝論義福<a class="t" id="t0077b09"></a>利，聽其相違反論議福利故。」</p><p>佛告目揵連：<a class="t" id="t0077b10"></a>「長夜久遠，種種異道沙門、婆羅門、遮羅迦<a class="t" id="t0077b11"></a>出家競勝論議，相違反論議福利，迭相破<a class="t" id="t0077b12"></a>壞。」</p><p>縈髮目揵連白佛言：「瞿曇！為諸弟子<a class="t" id="t0077b13"></a>說何等法福利，令彼轉為人說，不謗如來，<a class="t" id="t0077b14"></a>不增不減，誠說、法說、法次法說，無有餘人<a class="t" id="t0077b15"></a>能來比挍、難詰、訶責？」</p><p>佛告目連：「明、解脫、果<a class="t" id="t0077b16"></a>報、福利，為人轉說者，不謗如來，不乖其<a class="t" id="t0077b17"></a>理，法次法說，無有能來比挍、難詰、嫌責。」</p><p>縈<a class="t" id="t0077b18"></a>髮目揵連白佛言：「瞿曇！諸弟子有法，修習<a class="t" id="t0077b19"></a>多修習，令明、解脫、福利滿足者不？」</p><p>佛告縈<a class="t" id="t0077b20"></a>髮目犍連：「有七覺分，修習多修習，明、解脫、福<a class="t" id="t0077b21"></a>利滿足。」</p><p>縈髮目揵連白佛言：「有法修習，能<a class="t" id="t0077b22"></a>令七覺分滿足不？」</p><p>佛告縈髮目揵連：「有四<a class="t" id="t0077b23"></a>念處，修習多修習，能令七覺分滿足。」</p><p>縈髮<a class="t" id="t0077b24"></a>目揵連白佛：「復有法修習多修習，令四念<a class="t" id="t0077b25"></a>處滿足不？」</p><p>佛告縈髮目揵連：「有三妙行，修<a class="t" id="t0077b26"></a>習多修習，能令四念處滿足。」</p><p>縈髮目揵連白<a class="t" id="t0077b27"></a>佛言：「復有法修習多修習，令三妙行滿足<a class="t" id="t0077b28"></a>不？」</p><p>佛告目揵連：「有六觸入處律儀，修習<a class="t" id="t0077b29"></a>多修習，令三妙行滿足。」</p><p>縈髮目揵連白佛<a class="t" id="t0077c01"></a>言：「云何六觸入處律儀，修習多修習，令三<a class="t" id="t0077c02"></a>妙行滿足？」</p><p>佛告目揵連：「若眼見適意、可愛<a class="t" id="t0077c03"></a>念、能長養欲樂、令人緣著之色，彼比丘見已，<a class="t" id="t0077c04"></a>不喜、不讚歎、不緣、不著、不住；若眼見不適意、<a class="t" id="t0077c05"></a>不可愛念、順於苦覺之色，諸比丘見已，不畏、<a class="t" id="t0077c06"></a>不惡、不嫌、不恚。於彼好色，起眼見已，永<a class="t" id="t0077c07"></a>不緣著；不好色，起眼見已，永不緣著；內心<a class="t" id="t0077c08"></a>安住不動，善修解脫，心不懈<span class="gaiji">勌<!--gaiji,,1[卷*力],2&#x52CC;,3--></span>。耳、鼻、舌、身、<a class="t" id="t0077c09"></a>意識法亦復如是。如是於六觸入修習多<a class="t" id="t0077c10"></a>修習，滿足三妙行。</p><p>「云何修三妙行，滿足四<a class="t" id="t0077c11"></a>念處？多聞聖弟子於空閑處、林中、樹下，作<a class="t" id="t0077c12"></a>如是學、如是思惟：『此身惡行，現世、後世必<a class="t" id="t0077c13"></a>得惡報。我若行身惡行者，必當自生厭<a class="t" id="t0077c14"></a>悔，他亦嫌薄，大師亦責，諸梵行者亦復以<a class="t" id="t0077c15"></a>法而嫌我；惡名流布，遍於諸方，身壞命<a class="t" id="t0077c16"></a>終，當墮地獄。於身惡行，見現世、後世如<a class="t" id="t0077c17"></a>是果報，是故除身惡行，修身妙行，口、意<a class="t" id="t0077c18"></a>惡行亦復如是。』是名修習三妙行已，得<a class="t" id="t0077c19"></a>四念處清淨滿足。</p><p>「云何修四念處？得七覺<a class="t" id="t0077c20"></a>分滿足？目揵連比丘！如是順身身觀住，彼<a class="t" id="t0077c21"></a>順身身觀住時，攝念安住不忘。爾時，方<a class="t" id="t0077c22"></a>便修習念覺分，方便修習念覺分已，得<a class="t" id="t0077c23"></a>念覺分滿足，於彼心念選擇於法，覺想<a class="t" id="t0077c24"></a>思量。爾時，方便修習擇法覺分，方便修習<a class="t" id="t0077c25"></a>擇法覺分已，逮得擇法覺分滿足，選擇<a class="t" id="t0077c26"></a>彼法，覺想思量。方便修習精進覺分，方便<a class="t" id="t0077c27"></a>修習精進覺分已，逮得精進覺分滿足，勤<a class="t" id="t0077c28"></a>精進已，生歡喜心。爾時，修習方便歡喜覺<a class="t" id="t0077c29"></a>分，修習歡喜覺分已，逮得歡喜覺分滿足，<a class="t" id="t0078a01"></a>心歡喜已，身心止息。爾時，修習猗息覺分，<a class="t" id="t0078a02"></a>修習猗息覺分已，逮得猗息覺分滿足，身<a class="t" id="t0078a03"></a>心息已，得三摩提。爾時，修習定覺分，修<a class="t" id="t0078a04"></a>習定覺分已，定覺分滿足，謂一其心，貪憂<a class="t" id="t0078a05"></a>滅息，內身行捨，方便修習捨覺分，方便修<a class="t" id="t0078a06"></a>習捨覺分已，逮得捨覺分清淨滿足。受、心、<a class="t" id="t0078a07"></a>法念處，亦如是說。如是修習四念處、七覺<a class="t" id="t0078a08"></a>分滿足。</p><p>「云何修習七覺分？明、解脫、滿足？目揵<a class="t" id="t0078a09"></a>連！若比丘修念覺分，依遠離、依離欲、依<a class="t" id="t0078a10"></a>滅捨，於進趣修念覺分，逮得明、解脫、清淨<a class="t" id="t0078a11"></a>滿足。乃至修習捨覺分，亦如是說，是名修<a class="t" id="t0078a12"></a>習七覺分已，明、解脫、清淨滿足。如是，目揵連！<a class="t" id="t0078a13"></a>法法相律，從此岸而到彼岸。」</p><p>說是法時，<a class="t" id="t0078a14"></a>縈髮目揵連遠塵離垢，得法眼淨。時，縈髮目<a class="t" id="t0078a15"></a>揵連見法、得法、知法、入法，度諸疑惑，不<a class="t" id="t0078a16"></a>由於他，於諸法、律得無所畏。從座起，整<a class="t" id="t0078a17"></a>衣服，為佛作禮，合掌白佛言：「我今寧得<a class="t" id="t0078a18"></a>於正法、律出家，得具足比丘分不？」</p><p>佛告目<a class="t" id="t0078a19"></a>揵連：「汝今已得於正法、律出家，具足得<a class="t" id="t0078a20"></a>比丘分，得出家已，專精思惟，不放逸住，乃<a class="t" id="t0078a21"></a>至成阿羅漢。」<a class="t" id="t0078a22"></a></p></article></section></div></body></html>
