<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="963"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九六三）</h1></div><p>如是我聞：</p><p>一時，佛住王舍城迦蘭陀<a class="t" id="t0246a19"></a>竹園。</p><p>時，有婆蹉種出家來詣佛所，與世<a class="t" id="t0246a20"></a>尊面相問訊慰勞已，退坐一面，白佛言：<a class="t" id="t0246a21"></a>「瞿曇！彼云何無知故，作如是見、如是說：『世<a class="t" id="t0246a22"></a>間常，此是真實，餘則虛妄，世間無常、世間常<a class="t" id="t0246a23"></a>無常、世間非常非無常，世有邊、世無邊、世<a class="t" id="t0246a24"></a>有邊無邊、世非有邊非無邊，命即是身、<a class="t" id="t0246a25"></a>命異身異，如來有後死、無後死、有無後死、<a class="t" id="t0246a26"></a>非有非無後死』？」</p><p>佛告婆蹉：「於色無知故，<a class="t" id="t0246a27"></a>作如是見、如是說：『世間常，此是真實，餘則<a class="t" id="t0246a28"></a>虛妄，乃至非有非無後死。』於受、想、行、識無<a class="t" id="t0246a29"></a>知故，作如是見、如是說：『世間常，此是真實，<a class="t" id="t0246b01"></a>餘則虛妄，乃至非有非無後死。』」</p><p>婆蹉白佛：<a class="t" id="t0246b02"></a>「瞿曇！知何法故，不如是見、如是說：『世間常，<a class="t" id="t0246b03"></a>此是真實，餘則虛妄，乃至非有非無後死。』」<a class="t" id="t0246b04"></a></p><p>佛告婆蹉：「知色故，不如是見、如是說：『世間<a class="t" id="t0246b05"></a>常，此是真實，餘則虛妄，乃至非有非無後<a class="t" id="t0246b06"></a>死。』知受、想、行、識故，不作如是見、如是說，<a class="t" id="t0246b07"></a>世間常，此是真實，餘則虛妄，乃至非有非<a class="t" id="t0246b08"></a>無後死，如是不知、知。如是不見、見，不識、<a class="t" id="t0246b09"></a>識，不斷、斷，不觀、觀，不察、察，不覺、覺。」</p><p>佛說<a class="t" id="t0246b10"></a>此經已，婆蹉種出家聞佛所說，歡喜隨喜，<a class="t" id="t0246b11"></a>從坐起而去。<a class="t" id="t0246b12"></a></p></article></section></div></body></html>