<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="548"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五四八）</h1></div><p>如是我聞：</p><p>一時，佛住舍衛國祇樹給<a class="t" id="t0142a19"></a>孤獨園。尊者摩訶迦旃延在稠林中住。</p><p>時，<a class="t" id="t0142a20"></a>摩偷羅國王是西方王子，詣尊者摩訶迦<a class="t" id="t0142a21"></a>旃延所，禮摩訶迦旃延足，退坐一面，問尊<a class="t" id="t0142a22"></a>者摩訶迦旃延：「婆羅門自言：『我第一，他人卑<a class="t" id="t0142a23"></a>劣，我白，餘人黑，婆羅門清淨，非非婆羅門；是<a class="t" id="t0142a24"></a>婆羅門子從口生，婆羅門所化，是婆羅門所<a class="t" id="t0142a25"></a>有。』尊者摩訶迦旃延！此義云何？」</p><p>尊者摩訶迦<a class="t" id="t0142a26"></a>旃延語摩偷羅王言：「大王！此是世間言說<a class="t" id="t0142a27"></a>耳。世間言說言：『婆羅門第一，餘人卑劣，婆羅<a class="t" id="t0142a28"></a>門白，餘人黑，婆羅門清淨，非非婆羅門。婆<a class="t" id="t0142b01"></a>羅門從婆羅門生，生從口生，婆羅門所化，<a class="t" id="t0142b02"></a>是婆羅門所有。』大王當知，業真實者，是依<a class="t" id="t0142b03"></a>業者。」</p><p>王語尊者摩訶迦旃延：「此則略說，我<a class="t" id="t0142b04"></a>所不解，願重分別。」</p><p>尊者摩訶迦旃延言：「今<a class="t" id="t0142b05"></a>當問汝，隨問答我。」即問言：「大王！汝為婆<a class="t" id="t0142b06"></a>羅門王，於自國土，諸婆羅門、剎利、居士、長者，<a class="t" id="t0142b07"></a>此四種人悉皆召來，以財以力使其侍<a class="t" id="t0142b08"></a>衛，先起後臥，及諸使令，悉如意不？」</p><p>答言：「如<a class="t" id="t0142b09"></a>意。」</p><p>復問：「大王！剎利為王、居士為王、長者<a class="t" id="t0142b10"></a>為王，於自國土所有四姓悉皆召來，以財<a class="t" id="t0142b11"></a>以力令其侍衛，先起後臥，及諸使令，皆<a class="t" id="t0142b12"></a>如意不？」</p><p>答言：「如意。」</p><p>復問：「大王！如是四姓<a class="t" id="t0142b13"></a>悉皆平等，有何差別？當知，大王！四種姓者，<a class="t" id="t0142b14"></a>皆悉平等，無有勝如差別之異。」</p><p>摩偷羅王<a class="t" id="t0142b15"></a>白尊者摩訶迦旃延：「實爾，尊者！四姓皆等，<a class="t" id="t0142b16"></a>無有種種勝如差別。」</p><p>「是故，大王！當知四姓，<a class="t" id="t0142b17"></a>世間言說為差別耳，乃至依業，真實無<a class="t" id="t0142b18"></a>差別也。復次，大王！此國土中有婆羅門，有<a class="t" id="t0142b19"></a>偷盜者，當如之何？」</p><p>王白尊者摩訶迦旃延：<a class="t" id="t0142b20"></a>「婆羅門中有偷盜者，或鞭、或縛，或驅出國，<a class="t" id="t0142b21"></a>或罰其金，或截手足耳鼻，罪重則殺，及其<a class="t" id="t0142b22"></a>盜者。然婆羅門，則名為賊。」</p><p>復問：「大王！若<a class="t" id="t0142b23"></a>剎利、居士、長者中有偷盜者，當復如何？」</p><p>王<a class="t" id="t0142b24"></a>白尊者摩訶迦旃延：「亦鞭、亦縛，亦驅出國，亦<a class="t" id="t0142b25"></a>罰其金，亦復斷截手足耳鼻，罪重則殺。」<a class="t" id="t0142b26"></a></p><p>「如是，大王！豈非四姓悉平等耶？為有種<a class="t" id="t0142b27"></a>種差別異不？」</p><p>王白尊者摩訶迦旃延：「如是<a class="t" id="t0142b28"></a>義者，實無種種勝如差別。」</p><p>尊者摩訶迦旃<a class="t" id="t0142c01"></a>延復語王言：「當知，大王！四種姓者，世間言<a class="t" id="t0142c02"></a>說言：『婆羅門第一，餘悉卑劣，婆羅門白，餘人<a class="t" id="t0142c03"></a>悉黑，婆羅門清淨，非非婆羅門。』當依業<a class="t" id="t0142c04"></a>真實、業依耶？」</p><p>復問：「大王！婆羅門殺生、偷<a class="t" id="t0142c05"></a>盜、邪婬、妄言、惡口、兩舌、綺語、貪、恚、邪見，作十<a class="t" id="t0142c06"></a>不善業跡已，為生惡趣耶？善趣耶？於阿<a class="t" id="t0142c07"></a>羅呵所為何所聞？」</p><p>王白尊者摩訶迦旃延：<a class="t" id="t0142c08"></a>「婆羅門作十不善業跡，當墮惡趣，阿羅呵<a class="t" id="t0142c09"></a>所，作如是聞。剎利、居士、長者亦如是說。」</p><p>復<a class="t" id="t0142c10"></a>問：「大王！若婆羅門行十善業跡，離殺生，<a class="t" id="t0142c11"></a>乃至正見，當生何所？為善趣耶？為惡趣<a class="t" id="t0142c12"></a>耶？於阿羅呵所，為何所聞？」</p><p>王白尊者摩訶<a class="t" id="t0142c13"></a>迦旃延：「若婆羅門行十善業跡者，當生<a class="t" id="t0142c14"></a>善趣，阿羅呵所，作如是、聞如是，剎利、居士、<a class="t" id="t0142c15"></a>長者亦如是說。」</p><p>復問：「云何？大王！如是<a class="t" id="t0142c16"></a>四姓，為平等不？為有種種勝如差別？」<a class="t" id="t0142c17"></a></p><p>王白尊者摩訶迦旃延：「如是義者，則為平<a class="t" id="t0142c18"></a>等，無有種種勝如差別。」</p><p>「是故，大王當知，四<a class="t" id="t0142c19"></a>姓悉平等耳，無有種種勝如差別。世間言<a class="t" id="t0142c20"></a>說故有：『婆羅門第一，婆羅門白，餘者悉<a class="t" id="t0142c21"></a>黑，婆羅門清淨，非非婆羅門；婆羅門生，生<a class="t" id="t0142c22"></a>從口生，婆羅門作，婆羅門化，婆羅門所有。』<a class="t" id="t0142c23"></a>當知業真實、業依。」</p><p>王白尊者摩訶迦旃延：「實<a class="t" id="t0142c24"></a>如所說，皆是世間言說，故有：『婆羅門勝，餘<a class="t" id="t0142c25"></a>者卑劣，婆羅門白，餘者悉黑，婆羅門清淨，<a class="t" id="t0142c26"></a>非非婆羅門；婆羅門生，生從口生，婆羅門<a class="t" id="t0142c27"></a>化，婆羅門所有。』皆是業真實、依於業。」</p><p>爾時，摩<a class="t" id="t0142c28"></a>偷羅王聞尊者摩訶迦旃延所說，歡喜隨喜，<a class="t" id="t0143a01"></a>作禮而去。<a class="t" id="t0143a02"></a></p></article></section></div></body></html>