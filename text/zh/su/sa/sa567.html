<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="567"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（五六七）</h1></div><p>如是我聞：</p><p>一時，佛住菴羅聚落菴羅<a class="t" id="t0149c07"></a>林精舍，與眾多上座比丘俱。</p><p>時，有質多羅<a class="t" id="t0149c08"></a>長者詣諸上座比丘所，稽首禮足，退坐一<a class="t" id="t0149c09"></a>面。時，諸上座比丘為質多羅長者種種說<a class="t" id="t0149c10"></a>法，示、教、照、喜；示、教、照、喜已，默然住。</p><p>時，質多羅<a class="t" id="t0149c11"></a>長者詣尊者那伽達多比丘所，稽首禮足，<a class="t" id="t0149c12"></a>退坐一面。尊者那伽達多告質多羅長者：<a class="t" id="t0149c13"></a>「有無量心三昧、無相心三昧、無所有心<a class="t" id="t0149c14"></a>三昧、空心三昧。云何？長者！此法為種種義<a class="t" id="t0149c15"></a>故種種名？為一義有種種名？」</p><p>質多羅長者<a class="t" id="t0149c16"></a>問尊者那伽達多：「此諸三昧為世尊所說？<a class="t" id="t0149c17"></a>為尊者自意說耶？」</p><p>尊者那伽達多答言：「此世<a class="t" id="t0149c18"></a>尊所說。」</p><p>質多羅長者語尊者那伽達多：「聽我<a class="t" id="t0149c19"></a>小思惟此義，然後當答。」</p><p>須臾思惟已，語尊<a class="t" id="t0149c20"></a>者那伽達多：「有法種種義、種種句、種種味，<a class="t" id="t0149c21"></a>有法一義種種味。」</p><p>復問長者：「云何有法種<a class="t" id="t0149c22"></a>種義、種種句、種種味？」</p><p>長者答言：「無量三昧<a class="t" id="t0149c23"></a>者，謂聖弟子心與慈俱，無怨、無憎、無恚，寬弘<a class="t" id="t0149c24"></a>重心，無量修習普緣，一方充滿。如是二方、三<a class="t" id="t0149c25"></a>方、四方上下，一切世間心與慈俱，無怨、無憎、<a class="t" id="t0149c26"></a>無恚，寬弘重心，無量修習，充滿諸方，一切世<a class="t" id="t0149c27"></a>間普緣住，是名無量三昧。云何為無相<a class="t" id="t0149c28"></a>三昧？謂聖弟子於一切相不念，無相心三<a class="t" id="t0149c29"></a>昧，身作證，是名無相心三昧。云何無所有<a class="t" id="t0150a01"></a>心三昧？謂聖弟子度一切無量識入處，無<a class="t" id="t0150a02"></a>所有，無所有心住，是名無所有心三昧。云<a class="t" id="t0150a03"></a>何空三昧？謂聖弟子世間空，世間空如實觀<a class="t" id="t0150a04"></a>察，常住不變易，非我、非我所，是名空心三<a class="t" id="t0150a05"></a>昧，是名為法種種義、種種句、種種味。」</p><p>復問<a class="t" id="t0150a06"></a>長者：「云何法一義種種味？」</p><p>答言：「尊者！謂貪有<a class="t" id="t0150a07"></a>量，若無諍者第一無量，謂貪者是有相，恚、<a class="t" id="t0150a08"></a>癡者是有相，無諍者是無相。貪者是所有，<a class="t" id="t0150a09"></a>恚、癡者是所有，無諍者是無所有。復次，無<a class="t" id="t0150a10"></a>諍者空，於貪空，於恚、癡空，常住不變易空，<a class="t" id="t0150a11"></a>非我、非我所，是名法一義種種味。」</p><p>尊者那<a class="t" id="t0150a12"></a>伽達多問言：「云何？長者！此義汝先所聞耶？」<a class="t" id="t0150a13"></a></p><p>答言：「尊者！不聞。」</p><p>復告長者：「汝得大利，於<a class="t" id="t0150a14"></a>甚深佛法，現賢聖慧眼得入。」</p><p>質多羅長者<a class="t" id="t0150a15"></a>聞尊者那伽達多所說，歡喜隨喜，作禮而<a class="t" id="t0150a16"></a>去。<a class="t" id="t0150a17"></a></p></article></section></div></body></html>