<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa272">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 272</span><span class="mirror-right">（二七二）</span></h1>
</div>
<p><a class="t-linehead" id="t-linehead0071c14"></a>如是我聞：</p>
<p>一時，佛住舍衛國祇樹給<a class="t" id="t0071c15"></a>孤獨園。</p>
<p><a class="t-linehead" id="t-linehead0071c15"></a>爾時，眾中有少諍事，世尊責諸比<a class="t" id="t0071c16"></a>丘故，晨朝著衣持鉢，入城乞食。食已，出，攝<a class="t" id="t0071c17"></a>舉衣鉢，洗足，入安陀林，坐一樹下，獨靜思<a class="t" id="t0071c18"></a>惟，作是念：「眾中有少諍事，我責諸比丘，<a class="t" id="t0071c19"></a>然彼眾中多年少比丘，出家未久，不見大<a class="t" id="t0071c20"></a>師，或起悔心，愁憂不樂。我已長夜於諸<a class="t" id="t0071c21"></a>比丘生哀愍心，今當復還，攝取彼眾，以哀<a class="t" id="t0071c22"></a>愍故。」</p>
<p><a class="t-linehead" id="t-linehead0071c22"></a>時，大梵王知佛心念，如力士屈伸臂<a class="t" id="t0071c23"></a>頃，從梵天沒，住於佛前，而白佛言：「如是，<a class="t" id="t0071c24"></a>世尊！如是，善逝！責諸比丘，以少諍事<a class="t" id="t0071c25"></a>故。於彼眾中多有年少比丘，出家未久，不<a class="t" id="t0071c26"></a>見大師，或起悔心，愁憂不樂。世尊長夜哀<a class="t" id="t0071c27"></a>愍，攝受眾僧。善哉！世尊！願今當還攝諸比<a class="t" id="t0071c28"></a>丘。」</p>
<p><a class="t-linehead" id="t-linehead0071c28"></a>爾時，世尊心已垂愍梵天故，默然而許。<a class="t" id="t0071c29"></a>時，大梵天知佛世尊默然已許，為佛作禮，<a class="t" id="t0072a01"></a>右遶三匝，忽然不現。</p>
<p><a class="t-linehead" id="t-linehead0072a01"></a>爾時世尊，大梵天王還<a class="t" id="t0072a02"></a>去未久，即還祇樹給孤獨園。敷尼師檀，<a class="t" id="t0072a03"></a><span class="gaiji">歛<!--gaiji,歛,1[僉＊殳],2&#x23ACD;,3--></span>身正坐，表現微相，令諸比丘敢來奉見。<a class="t" id="t0072a04"></a>時，諸比丘來詣佛所，懷慚愧色，前禮佛足，<a class="t" id="t0072a05"></a>却坐一面。</p>
<p><a class="t-linehead" id="t-linehead0072a05"></a>爾時，世尊告諸比丘：「出家之人，卑<a class="t" id="t0072a06"></a>下活命，剃髮持鉢，家家乞食，如被噤呪。<a class="t" id="t0072a07"></a>所以然者，為求勝義故，為度生、老、病、死、<a class="t" id="t0072a08"></a>憂、悲、惱、苦、究竟苦邊故。諸善男子！汝不為<a class="t" id="t0072a09"></a>王賊所使、非負債人、不為恐怖、不為失<a class="t" id="t0072a10"></a>命而出家，正為解脫生、老、病、死、憂、悲、惱、苦。<a class="t" id="t0072a11"></a>汝等不為此而出家耶？」</p>
<p><a class="t-linehead" id="t-linehead0072a11"></a>比丘白佛：「實爾。世<a class="t" id="t0072a12"></a>尊！」</p>
<p><a class="t-linehead" id="t-linehead0072a12"></a>佛告比丘：「汝等比丘為如是勝義而出<a class="t" id="t0072a13"></a>家。云何於中猶復有一愚癡凡夫，而起貪<a class="t" id="t0072a14"></a>欲，極生染著，瞋恚兇暴，懈怠下劣，失念不<a class="t" id="t0072a15"></a>定，諸根迷亂？譬如士夫從闇而入闇，從冥<a class="t" id="t0072a16"></a>入冥，從糞廁出復墮糞廁，以血洗血，捨<a class="t" id="t0072a17"></a>離諸惡還復取惡。我說此譬，凡愚比丘亦<a class="t" id="t0072a18"></a>復如是。又復譬如焚尸火<span class="gaiji">［木＊（暴-（日／共）＋夭）］<!--gaiji,,1[木＊（暴-（日／共）＋夭）],2&#x2354A;,3--></span>，捐棄塜間，不<a class="t" id="t0072a19"></a>為樵伐之所採拾。我說此譬，愚癡凡夫比<a class="t" id="t0072a20"></a>丘而起貪欲，極生染著，瞋恚兇暴，懈怠下<a class="t" id="t0072a21"></a>劣，失念不定，諸根散亂，亦復如是。</p>
<p><a class="t-linehead" id="t-linehead0072a21"></a>「比丘！有<a class="t" id="t0072a22"></a>三不善覺法。何等為三？貪覺、恚覺、害覺，此三<a class="t" id="t0072a23"></a>覺由想而起。云何想？想有無量種種，貪想、<a class="t" id="t0072a24"></a>恚想、害想，諸不善覺從此而生。比丘！貪想、<a class="t" id="t0072a25"></a>恚想、害想、貪覺、恚覺、害覺，及無量種種不善。<a class="t" id="t0072a26"></a>云何究竟滅盡？於四念處繫心，住無相三<a class="t" id="t0072a27"></a>昧，修習多修習，惡不善法從是而滅，無餘<a class="t" id="t0072a28"></a>永盡，正以此法。</p>
<p><a class="t-linehead" id="t-linehead0072a28"></a>「善男子、善女人信樂出家，<a class="t" id="t0072a29"></a>修習無相三昧，修習多修習已，住甘露門，<a class="t" id="t0072b01"></a>乃至究竟甘露涅槃。我不說此甘露涅槃，<a class="t" id="t0072b02"></a>依三見者。何等為三？有一種見如是如<a class="t" id="t0072b03"></a>是說：『命則是身。』復有如是見：『命異身異。』又<a class="t" id="t0072b04"></a>作是說：『色是我，無二無異，長存不變。』多聞<a class="t" id="t0072b05"></a>聖弟子作是思惟：『世間頗有一法可取而<a class="t" id="t0072b06"></a>無罪過者？』思惟已，都不見一法可取而無<a class="t" id="t0072b07"></a>罪過者。我若取色，即有罪過；若取受、想、<a class="t" id="t0072b08"></a>行、識，則有罪過。作是知已，於諸世間，則<a class="t" id="t0072b09"></a>無所取，無所取者，自覺涅槃：『我生已盡，梵<a class="t" id="t0072b10"></a>行已立，所作已作，自知不受後有。』」</p>
<p><a class="t-linehead" id="t-linehead0072b10"></a>佛說此<a class="t" id="t0072b11"></a>經已。時，諸比丘聞佛所說，歡喜奉行。</p>
<a class="t" id="t0072b12"></a><blockquote class="gatha">
<p>應說、小土摶　　泡沫、二無知<a class="t" id="t0072b13"></a><br>　河流、祇林、樹　　低舍責、諸想</p>
</blockquote>
<a class="t" id="t0072b14"></a><p class="endsutta"><span class="t-juanname">雜阿含經卷第十</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>