<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="858"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（八五八）</h1></div><p>如是我聞：</p><p>一時，佛住舍衛國祇樹給<a class="t" id="t0218b14"></a>孤獨園，前三月夏安居。</p><p>時，有釋氏難提聞<a class="t" id="t0218b15"></a>佛於舍衛國祇樹給孤獨園。前三月結夏安<a class="t" id="t0218b16"></a>居，聞已，作是念：「我當往彼，并復於彼造作<a class="t" id="t0218b17"></a>供養眾事，供給如來及比丘僧。」即到彼，三月<a class="t" id="t0218b18"></a>竟，時，眾多比丘集於食堂，為世尊縫衣，而<a class="t" id="t0218b19"></a>作是言：「如來不久作衣竟，著衣持<span class="gaiji">鉢<!--gaiji,缽,1[金*本],2&#x9262;,3--></span>，人間<a class="t" id="t0218b20"></a>遊行。」</p><p>時，釋氏難提聞眾多比丘集於食堂，言：<a class="t" id="t0218b21"></a>「如來不久作衣竟，著衣持<span class="gaiji">鉢<!--gaiji,缽,1[金*本],2&#x9262;,3--></span>，人間遊行。」聞<a class="t" id="t0218b22"></a>已，來詣佛所，稽首禮足，退住一面，白佛言：<a class="t" id="t0218b23"></a>「世尊！我今四體支解，四方易韻，先所受法，今<a class="t" id="t0218b24"></a>悉迷忘。我聞世尊人間遊行，我何時當復更<a class="t" id="t0218b25"></a>見世尊及諸知識比丘？」</p><p>佛告釋氏難提：「若<a class="t" id="t0218b26"></a>見如來、若不見，<span class="corr" title="[苦&gt;若]">若</span>見知識比丘、若不見，汝<a class="t" id="t0218b27"></a>當隨時修於六念。何等為六？當念如來、法、<a class="t" id="t0218b28"></a>僧事、自所持戒、自所行施，及念諸天。」</p><p>佛說<a class="t" id="t0218b29"></a>此經已，釋氏難提聞佛所說，歡喜隨喜，作<a class="t" id="t0218c01"></a>禮而去。<a class="t" id="t0218c02"></a></p></article></section></div></body></html>