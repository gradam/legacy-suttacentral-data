<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="378"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（三七八）</h1></div><p>如是我聞：</p><p>一時，佛住舍衛國祇樹給<a class="t" id="t0103b25"></a>孤獨園。</p><p>爾時，世尊告諸比丘：「有四食資益<a class="t" id="t0103b26"></a>眾生，令得住世攝受長養。何等為四？一者<a class="t" id="t0103b27"></a>摶食，二者觸食，三意思食，四者識食。諸比<a class="t" id="t0103b28"></a>丘！於此四食有貪有喜，識住增長，乃至純<a class="t" id="t0103b29"></a>大苦聚集。譬如。比丘！畫師、若畫師弟子集種<a class="t" id="t0103c01"></a>種彩，欲粧畫於色，作種種像。諸比丘！於<a class="t" id="t0103c02"></a>意云何？彼畫師、畫師弟子寧能粧於色不？」<a class="t" id="t0103c03"></a></p><p>比丘白佛：「如是，世尊！能粧畫色。」</p><p>佛告比<a class="t" id="t0103c04"></a>丘：「於此四食有貪有喜，識住增長，乃至如<a class="t" id="t0103c05"></a>是純大苦聚集。諸比丘！若於四食無貪無<a class="t" id="t0103c06"></a>喜，無有識住增長，乃至如是純大苦聚滅。<a class="t" id="t0103c07"></a>比丘！譬如畫師、畫師弟子集種種彩，欲離<a class="t" id="t0103c08"></a>於色有所粧畫，作種種像，寧能畫不？」</p><p>比<a class="t" id="t0103c09"></a>丘白佛：「不能。世尊！」</p><p>「如是，比丘！若於四食<a class="t" id="t0103c10"></a>無貪無喜，無有識住增長，乃至如是純大<a class="t" id="t0103c11"></a>苦聚滅。」</p><p>佛說此經已，諸比丘聞佛所說，<a class="t" id="t0103c12"></a>歡喜奉行。<a class="t" id="t0103c13"></a></p></article></section></div></body></html>