<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="1246"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（一二四六）</h1></div><p>如是我聞：</p><p>一時，佛住王舍城金師住<a class="t" id="t0341b26"></a>處。</p><p>爾時，世尊告諸比丘：「如鑄金者，積聚沙<a class="t" id="t0341b27"></a>土，置於槽中，然後以水灌之，<span class="gaiji">麁<!--gaiji,麤,1[色-巴+鹿],2&#x9E81;,3--></span>上煩惱、<a class="t" id="t0341b28"></a>剛石堅塊隨水而去，猶有<span class="gaiji">麁<!--gaiji,麤,1[色-巴+鹿],2&#x9E81;,3--></span>沙纏結。復以<a class="t" id="t0341b29"></a>水灌，<span class="gaiji">麁<!--gaiji,麤,1[色-巴+鹿],2&#x9E81;,3--></span>沙隨水流出，然後生金，猶為細沙、<a class="t" id="t0341c01"></a>黑土之所纏結。復以水灌，細沙、黑土隨水流<a class="t" id="t0341c02"></a>出，然後真金純淨無雜，猶有似金微垢。然<a class="t" id="t0341c03"></a>後金師置於爐中，增火鼓<span class="gaiji">韛<!--gaiji,,1[糒-米+韋],2&#x97DB;,3--></span>，令其融液，垢穢<a class="t" id="t0341c04"></a>悉除，然其生金猶故，不輕、不軟、光明不發，<a class="t" id="t0341c05"></a>屈伸則斷。彼鍊金師、鍊金弟子復置爐中，<a class="t" id="t0341c06"></a>增火鼓<span class="gaiji">韛<!--gaiji,,1[糒-米+韋],2&#x97DB;,3--></span>，轉側陶鍊，然後生金輕軟光澤，<a class="t" id="t0341c07"></a>屈伸不斷，隨意所作釵、鐺、鐶、釧諸莊嚴具。<a class="t" id="t0341c08"></a></p><p>「如是，淨心進向比丘<span class="gaiji">麁<!--gaiji,麤,1[色-巴+鹿],2&#x9E81;,3--></span>煩惱纏、惡不善業、諸<a class="t" id="t0341c09"></a>惡邪見漸斷令滅，如彼生金，淘去剛石堅<a class="t" id="t0341c10"></a>塊。</p><p>「復次，淨心進向比丘除次<span class="gaiji">麁<!--gaiji,麤,1[色-巴+鹿],2&#x9E81;,3--></span>垢，欲覺、恚覺、<a class="t" id="t0341c11"></a>害覺，如彼生金除<span class="gaiji">麁<!--gaiji,麤,1[色-巴+鹿],2&#x9E81;,3--></span>沙礫。</p><p>「復次，淨心進向<a class="t" id="t0341c12"></a>比丘次除細垢，謂親里覺、人眾覺、生天<a class="t" id="t0341c13"></a>覺，思惟除滅，如彼生金除去塵垢、細沙、黑<a class="t" id="t0341c14"></a>土。</p><p>「復次，淨心進向比丘有善法覺，思惟除<a class="t" id="t0341c15"></a>滅，令心清淨，猶如生金除去金色相似之<a class="t" id="t0341c16"></a>垢，令其純淨。</p><p>「復次，比丘於諸三昧有行所<a class="t" id="t0341c17"></a>持，猶如池水周匝岸持，為法所持，不得<a class="t" id="t0341c18"></a>寂靜勝妙，不得息樂，盡諸有漏。如彼金師、<a class="t" id="t0341c19"></a>金師弟子陶鍊生金，除諸垢穢，不輕、不軟、不<a class="t" id="t0341c20"></a>發光澤，屈伸斷絕，不得隨意成莊嚴具。</p><p>「復<a class="t" id="t0341c21"></a>次，比丘得諸三昧，不為有行所持，得寂靜<a class="t" id="t0341c22"></a>勝妙，得息樂道，一心一意，盡諸有漏。如鍊<a class="t" id="t0341c23"></a>金師、鍊金師弟子陶鍊生金，令其輕軟、不<a class="t" id="t0341c24"></a>斷、光澤，屈伸隨意。</p><p>「復次，比丘離諸覺觀，乃<a class="t" id="t0341c25"></a>至得第二、第三、第四禪。如是正受，純一清淨，<a class="t" id="t0341c26"></a>離諸煩惱，柔軟真實不動。於彼彼入處，欲<a class="t" id="t0341c27"></a>求作證悉能得證。如彼金師陶鍊生金，<a class="t" id="t0341c28"></a>極令輕軟、光澤、不斷，任作何器，隨意所<a class="t" id="t0341c29"></a>欲。如是，比丘三昧正受，乃至於諸入處悉<a class="t" id="t0342a01"></a>能得證。」</p><p>佛說此經已，時諸比丘聞佛所說，<a class="t" id="t0342a02"></a>歡喜奉行。<a class="t" id="t0342a03"></a></p></article></section></div></body></html>