<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="537"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（五三七）</h1></div><p class="suttainfo"><span class="t-juanname">雜阿含經卷第二十</span><a class="t" id="t0139c14"></a><a class="t" id="t0139c15"></a><br><span class="t-byline">宋天竺三藏求那跋陀羅譯</span><a class="t" id="t0139c16"></a><a class="t" id="t0139c16_2"></a></p><p>如是我聞：</p><p>一時，佛住舍衛國祇樹給<a class="t" id="t0139c17"></a>孤獨園。爾時，尊者大目犍連、尊者阿那律<a class="t" id="t0139c18"></a>住舍衛國手成浴池側。</p><p>尊者舍利弗詣尊者<a class="t" id="t0139c19"></a>阿那律所，共相問訊慰勞已，於一面坐。尊<a class="t" id="t0139c20"></a>者舍利弗語尊者阿那律言：「奇哉！阿那律！<a class="t" id="t0139c21"></a>有大德神力，於何功德修習多修習而能<a class="t" id="t0139c22"></a>至此？」</p><p>尊者阿那律語尊者舍利弗言：「於四<a class="t" id="t0139c23"></a>念處修習多修習，成此大德神力。何等為<a class="t" id="t0139c24"></a>四念處？內身身觀念處，精勤方便，正念正<a class="t" id="t0139c25"></a>知，調伏世間貪憂。如是外身、內外身，內受、<a class="t" id="t0139c26"></a>外受、內外受，內心、外心、內外心，內法、外法、內<a class="t" id="t0139c27"></a>外法觀念處，精勤方便，正念正知，如是調<a class="t" id="t0139c28"></a>伏世間貪憂。尊者舍利弗！是名四念處修<a class="t" id="t0139c29"></a>習多修習，成此大德神力。</p><p>「尊者舍利弗！我<a class="t" id="t0140a01"></a>於四念處善修習故，於小千世界少作方<a class="t" id="t0140a02"></a>便，能遍觀察，如明目士夫於樓觀上，觀下<a class="t" id="t0140a03"></a>平地種種之物，我少作方便，觀察小千世<a class="t" id="t0140a04"></a>界亦復如是。如是我於四念處修習多修<a class="t" id="t0140a05"></a>習，成此大德神力。」</p><p>時，二正士共論議已，各<a class="t" id="t0140a06"></a>從座起而去。<a class="t" id="t0140a07"></a></p></article></section></div></body></html>
