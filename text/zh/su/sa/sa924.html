<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="924"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（九二四）</h1></div><p>如是我聞：</p><p>一時，佛住王舍城迦蘭陀<a class="t" id="t0235a07"></a>竹園。</p><p>爾時，世尊告諸比丘：「世間馬有八態。<a class="t" id="t0235a08"></a>何等為八？謂惡馬臨駕車時，後<span class="gaiji">脚<!--gaiji,腳,1[腳-谷+去],2&#x811A;,3--></span><span class="gaiji">蹹<!--gaiji,,1[跳-兆+翕],2&#x8E79;,3--></span>人，前<a class="t" id="t0235a09"></a><span class="gaiji">脚<!--gaiji,腳,1[腳-谷+去],2&#x811A;,3--></span>跪地，奮頭齧人，是名世間馬第一態。復<a class="t" id="t0235a10"></a>次，惡馬就駕車時，低頭振軛，是名世間惡<a class="t" id="t0235a11"></a>馬第二之態。復次，世間惡馬就駕車時，下<a class="t" id="t0235a12"></a>道而去，或復偏厲車，令其翻覆，是名第三<a class="t" id="t0235a13"></a>之態。復次，世間惡馬就駕車時，仰頭<span class="gaiji">却<!--gaiji,卻,1[去*ㄗ],2&#x5374;,3--></span>行，<a class="t" id="t0235a14"></a>是名世間惡馬第四之態。復次，世間惡馬就<a class="t" id="t0235a15"></a>駕車時，小得鞭杖，或斷<span class="gaiji">繮<!--gaiji,韁,1[彊-弓+糸],2&#x7E6E;,3--></span>折勒，縱橫馳走，<a class="t" id="t0235a16"></a>是名第五之態。復次，世間惡馬就駕車時，<a class="t" id="t0235a17"></a>舉前兩足，而作人立，是名第六之態。復次，<a class="t" id="t0235a18"></a>世間惡馬就駕之時，加之鞭杖，安住不動，<a class="t" id="t0235a19"></a>是名第七之態。復次，世間惡馬就駕之時，叢<a class="t" id="t0235a20"></a>聚四<span class="gaiji">脚<!--gaiji,腳,1[腳-谷+去],2&#x811A;,3--></span>，伏地不起，是名第八之態。</p><p>「如是，世<a class="t" id="t0235a21"></a>間惡丈夫於正法、律有八種過。何等為八？<a class="t" id="t0235a22"></a>若比丘！諸梵行者以見聞疑罪而發舉時，<a class="t" id="t0235a23"></a>彼則瞋恚，反呵責彼言：『汝愚癡，不辯不善，他<a class="t" id="t0235a24"></a>立舉汝，汝云何舉我？』如彼惡馬，後<span class="gaiji">脚<!--gaiji,腳,1[腳-谷+去],2&#x811A;,3--></span>雙<span class="gaiji">蹹<!--gaiji,,1[跳-兆+翕],2&#x8E79;,3--></span>，<a class="t" id="t0235a25"></a>前<span class="gaiji">脚<!--gaiji,腳,1[腳-谷+去],2&#x811A;,3--></span>跪地，斷鞅折軛，是名丈夫於正法、律<a class="t" id="t0235a26"></a>第一之過。</p><p>「復次，比丘！諸梵行者以見聞疑<a class="t" id="t0235a27"></a>舉，反出他罪，猶如惡馬怒項折軛，是名丈<a class="t" id="t0235a28"></a>夫於正法、律第二之過。</p><p>「復次，比丘！諸梵行<a class="t" id="t0235a29"></a>者以見聞疑舉，不以正答，橫說餘事，瞋恚<a class="t" id="t0235b01"></a>憍慢，隱覆嫌恨，不忍，無所由作，如彼惡馬<a class="t" id="t0235b02"></a>不由正路，令車翻覆，是名丈夫於正法、律<a class="t" id="t0235b03"></a>第三之過。</p><p>「復次，比丘！諸梵行者以見聞疑<a class="t" id="t0235b04"></a>舉，令其憶念，而作是言：『我不憶念！』觝突不<a class="t" id="t0235b05"></a>伏，如彼惡馬<span class="gaiji">却<!--gaiji,卻,1[去*ㄗ],2&#x5374;,3--></span>縮轉退，是名丈夫於正法、<a class="t" id="t0235b06"></a>律第四之過。</p><p>「復次，比丘！諸梵行者以見聞<a class="t" id="t0235b07"></a>疑舉時，輕蔑不數其人，亦不數僧，攝持<a class="t" id="t0235b08"></a>衣<span class="gaiji">鉢<!--gaiji,缽,1[金*本],2&#x9262;,3--></span>，隨意而去，如彼惡馬加以鞭杖，縱橫<a class="t" id="t0235b09"></a>馳走，是名丈夫於正法、律第五之過。</p><p>「復次，<a class="t" id="t0235b10"></a>比丘！諸梵行者以見聞疑舉時，自處高床、<a class="t" id="t0235b11"></a>與諸上座共諍曲直，如彼惡馬雙<span class="gaiji">脚<!--gaiji,腳,1[腳-谷+去],2&#x811A;,3--></span>人立，<a class="t" id="t0235b12"></a>是名丈夫於正法、律第六之過。</p><p>「復次，比丘！<a class="t" id="t0235b13"></a>諸梵行者以見聞疑舉時，默然不應，以惱<a class="t" id="t0235b14"></a>大眾，如彼惡馬加其鞭杖，兀然不動，是名<a class="t" id="t0235b15"></a>丈夫於正法、律第七之過。</p><p>「復次，比丘！諸梵<a class="t" id="t0235b16"></a>行者以見聞疑舉時，則便捨戒，自生退沒，<a class="t" id="t0235b17"></a>到於寺門，而作是言：『汝默然快喜安住，我<a class="t" id="t0235b18"></a>自捨戒退沒。』如彼惡馬叢聚四足，伏地不<a class="t" id="t0235b19"></a>動，是名丈夫於正法、律第八之過。是名比<a class="t" id="t0235b20"></a>丘於正法、律有八種丈夫過惡。」</p><p>佛說此經<a class="t" id="t0235b21"></a>已，諸比丘聞佛所說，歡喜奉行。<a class="t" id="t0235b22"></a></p></article></section></div></body></html>