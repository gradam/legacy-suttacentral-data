<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa1339">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1339</span><span class="mirror-right">（一三三九）</span></h1>
</div>
<p><a class="t-linehead" id="t-linehead0369b17"></a>如是我聞：</p>
<p>一時，佛住王舍城迦蘭陀<a class="t" id="t0369b18"></a>竹園。</p>
<p><a class="t-linehead" id="t-linehead0369b18"></a>爾時，尊者十力迦葉住王舍城仙人窟<a class="t" id="t0369b19"></a>中。時，有獵師名曰尺只，去十力迦葉不<a class="t" id="t0369b20"></a>遠，張網捕鹿。爾時，十力迦葉為彼獵師哀<a class="t" id="t0369b21"></a>愍說法。時，彼獵師不解所說。時，十力迦葉<a class="t" id="t0369b22"></a>即以神力，指端火然，彼猶不悟。</p>
<p><a class="t-linehead" id="t-linehead0369b22"></a>爾時，仙人<a class="t" id="t0369b23"></a>窟中住止天神而說偈言：</p>
<a class="t" id="t0369b24"></a><blockquote class="gatha">
<p>「深山中獵師，　　少智盲無目，<a class="t" id="t0369b25"></a><br>　何為非時說，　　薄德無辯慧，<a class="t" id="t0369b26"></a><br>　所聞亦不解，　　明中亦無見，<a class="t" id="t0369b27"></a><br>　於諸善勝法，　　愚癡莫能了，<a class="t" id="t0369b28"></a><br>　正使燒十指，　　彼終不見諦。」</p>
</blockquote>
<a class="t" id="t0369b29"></a><p><a class="t-linehead" id="t-linehead0369b29"></a>時，彼天神說是偈已，尊者十力迦葉即默然<a class="t" id="t0369c01"></a>住。</p>
<a class="t" id="t0369c02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>