<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa830">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 830</span><span class="mirror-right">（八三〇） 崩伽闍</span></h1>
</div>
<a class="t" id="t-juan30"></a>　<a class="t" id="t0213a01"></a><a class="t" id="t0213a02"></a><p class="suttainfo"><span class="t-juanname">雜阿含經卷第三十</span><br><a class="t" id="t0213a03"></a><a class="t" id="t0213a04"></a><span class="t-byline">宋天竺三藏求那跋陀羅譯</span></p>
<a class="t" id="t0213a05"></a><p><a class="t-linehead" id="t-linehead0213a05"></a>如是我聞：</p>
<p>一時，佛住崩伽闍崩伽耆<a class="t" id="t0213a06"></a>林中。</p>
<p><a class="t-linehead" id="t-linehead0213a06"></a>爾時，世尊為諸比丘說戒相應法，讚<a class="t" id="t0213a07"></a>歎制戒法。</p>
<p><a class="t-linehead" id="t-linehead0213a07"></a>爾時，尊者迦葉氏於崩伽聚落<a class="t" id="t0213a08"></a>住，聞世尊說戒相應法，讚歎是戒，極心不<a class="t" id="t0213a09"></a>忍不喜，言：「此沙門極讚歎是戒，極制是戒。」</p>
<a class="t" id="t0213a10"></a><p><a class="t-linehead" id="t-linehead0213a10"></a>爾時，世尊於崩伽聚落隨所樂住已，向舍<a class="t" id="t0213a11"></a>衛國去，次第遊行，至舍衛國祇樹給孤獨<a class="t" id="t0213a12"></a>園。</p>
<p><a class="t-linehead" id="t-linehead0213a12"></a>時，尊者迦葉氏，世尊去後不久，心即生<a class="t" id="t0213a13"></a>悔：「我今失利，得大不利，於世尊所說戒<a class="t" id="t0213a14"></a>相應法，讚歎制戒時，於世尊所，心不忍不<a class="t" id="t0213a15"></a>喜，心不歡喜，而作是言：『沙門極制是戒，極<a class="t" id="t0213a16"></a>讚歎是戒。』」</p>
<p><a class="t-linehead" id="t-linehead0213a16"></a>時，尊者迦葉氏夜過晨朝，著衣<a class="t" id="t0213a17"></a>持鉢，入崩伽聚落乞食。食已，還精舍，付囑<a class="t" id="t0213a18"></a>臥具，自持衣鉢，向舍衛城次第遊行，至舍<a class="t" id="t0213a19"></a>衛國，舉衣鉢，洗足已，詣世尊，稽首禮足，<a class="t" id="t0213a20"></a>白佛言：「悔過。世尊！悔過。善逝！我愚我癡，不<a class="t" id="t0213a21"></a>善不辨。我聞世尊為諸比丘說戒相應<a class="t" id="t0213a22"></a>法，讚歎制戒時，於世尊所，不忍不喜，心<a class="t" id="t0213a23"></a>不欣樂，而作是言：『是沙門極制是戒，讚歎<a class="t" id="t0213a24"></a>是戒。』」</p>
<p><a class="t-linehead" id="t-linehead0213a24"></a>佛告迦葉氏：「汝何時於我所，心不忍<a class="t" id="t0213a25"></a>不喜，不生欣樂，而作是言：『此沙門極制是<a class="t" id="t0213a26"></a>戒，讚歎是戒。』？」</p>
<p><a class="t-linehead" id="t-linehead0213a26"></a>迦葉氏白佛言：「時，世尊於崩<a class="t" id="t0213a27"></a>伽闍聚落崩伽耆林中，為諸比丘說戒相應<a class="t" id="t0213a28"></a>法，讚歎是戒。我爾時於世尊所，心得不忍、<a class="t" id="t0213a29"></a>不歡喜，心不欣樂，而作是言：『是沙門極制<a class="t" id="t0213b01"></a>是戒，讚歎是戒。』世尊！我今日自知罪悔，自<a class="t" id="t0213b02"></a>見罪悔，唯願世尊受我悔過，哀愍故！」</p>
<p><a class="t-linehead" id="t-linehead0213b02"></a>佛<a class="t" id="t0213b03"></a>告迦葉氏：「汝自知悔、愚癡、不善不辨，聞我<a class="t" id="t0213b04"></a>為諸比丘說戒相應法，讚歎制戒，而於我<a class="t" id="t0213b05"></a>所，不忍不喜，心不欣樂，而作是言：『是沙門<a class="t" id="t0213b06"></a>極制是戒，極歎是戒。』汝今迦葉自知悔、自<a class="t" id="t0213b07"></a>見悔已，於未來世，律儀戒生戒，今授汝，哀<a class="t" id="t0213b08"></a>愍故。迦葉氏！如是悔者，善法增長，終不<a class="t" id="t0213b09"></a>退減。所以者何？若有自知罪、自見罪而悔<a class="t" id="t0213b10"></a>過者，於未來世，律儀戒生，善法增長，不退<a class="t" id="t0213b11"></a>減故。</p>
<p><a class="t-linehead" id="t-linehead0213b11"></a>「正使迦葉為上座者，不欲學戒、不<a class="t" id="t0213b12"></a>重於戒、不歎制戒，如是比丘我不讚歎。<a class="t" id="t0213b13"></a>所以者何？若大師所讚歎者，餘人則復與相<a class="t" id="t0213b14"></a>習近，恭敬親重；若餘人與相習近親重者，則<a class="t" id="t0213b15"></a>與同見，同彼所作；同彼所作者，長夜當得<a class="t" id="t0213b16"></a>不饒益苦。是故我於彼長老初不讚歎，以<a class="t" id="t0213b17"></a>其初始不樂學戒故。如長老，中年、少年亦<a class="t" id="t0213b18"></a>如是。</p>
<p><a class="t-linehead" id="t-linehead0213b18"></a>「若是上座長老初始重於戒學，讚<a class="t" id="t0213b19"></a>歎制戒，如是長老我所讚歎，以其初始樂<a class="t" id="t0213b20"></a>戒學故。大師所讚歎者，餘人亦當與相習<a class="t" id="t0213b21"></a>近親重，同其所見；同其所見故，於未來世，<a class="t" id="t0213b22"></a>彼當長夜以義饒益。是故於彼長老比丘<a class="t" id="t0213b23"></a>常當讚歎，以初始樂學戒故。中年、少年亦<a class="t" id="t0213b24"></a>復如是。」</p>
<p><a class="t-linehead" id="t-linehead0213b24"></a>佛說此經已，諸比丘聞佛所說，歡<a class="t" id="t0213b25"></a>喜奉行。</p>
<a class="t" id="t0213b26"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>