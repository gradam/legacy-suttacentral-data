<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa1307"><article><div class="hgroup mirror"><p class="division"><span class="mirror-left">Saṃyuktāgama</span><span class="mirror-right">雜阿含經</span></p><h1 class="mirror-row"><span class="mirror-left">SA 1307</span><span class="mirror-right">（一三〇七）</span></h1></div><p><a class="t-linehead" id="t-linehead0359a10"></a>如是我聞：</p><p>一時，佛住舍衛國祇樹給<a class="t" id="t0359a11"></a>孤獨園。</p><p><a class="t-linehead" id="t-linehead0359a11"></a>時，有赤馬天子，容色絕妙，於後夜<a class="t" id="t0359a12"></a>時來詣佛所，稽首佛足，退坐一面。其身光<a class="t" id="t0359a13"></a>明遍照祇樹給孤獨園。</p><p><a class="t-linehead" id="t-linehead0359a13"></a>時，彼赤馬天子白佛<a class="t" id="t0359a14"></a>言：「世尊！頗有能行過世界邊，至不生、不老、<a class="t" id="t0359a15"></a>不死處不？」</p><p><a class="t-linehead" id="t-linehead0359a15"></a>佛告赤馬：「無有能過世界邊，<a class="t" id="t0359a16"></a>至不生、不老、不死處者。」</p><p><a class="t-linehead" id="t-linehead0359a16"></a>赤馬天子白佛言：「奇<a class="t" id="t0359a17"></a>哉！世尊！善說斯義。如世尊說言：『無過世界<a class="t" id="t0359a18"></a>邊，至不生、不老、不死處者。』所以者何？世尊！<a class="t" id="t0359a19"></a>我自憶宿命，名曰赤馬，作外道仙人，得神<a class="t" id="t0359a20"></a>通，離諸愛欲。我時，作是念：『我有如是<span class="corr" title="[揵&gt;捷] cf.【麗】">捷</span>疾<a class="t" id="t0359a21"></a>神足，如健士夫，以利箭橫射過多羅樹影<a class="t" id="t0359a22"></a>之頃，能登一須彌，至一須彌，足躡東海，<a class="t" id="t0359a23"></a><span class="corr" title="[越&gt;超] cf.【麗】">超</span>至西海。』我時，作是念：『我今成就如是<span class="corr" title="[揵&gt;捷] cf.【麗】">捷</span><a class="t" id="t0359a24"></a>疾神力，今日寧可求世界邊。』作是念已，即<a class="t" id="t0359a25"></a>便發行，唯除食息便利，減節睡眠，常行百<a class="t" id="t0359a26"></a>歲，於彼命終，竟不能得過世界邊，至不<a class="t" id="t0359a27"></a>生、不老、不死之處。」</p><p><a class="t-linehead" id="t-linehead0359a27"></a>佛告赤馬：「我今但以一尋<a class="t" id="t0359a28"></a>之身，說於世界、世界集、世界滅、世界滅道跡。<a class="t" id="t0359a29"></a>赤馬天子！何等為世間？謂五受陰。何等為<a class="t" id="t0359b01"></a>五？色受陰、受受陰、想受陰、行受陰、識受陰，<a class="t" id="t0359b02"></a>是名世間。何等為色集？謂當來有愛，貪、喜<a class="t" id="t0359b03"></a>俱，彼彼染著，是名世間集。云何為世間滅？<a class="t" id="t0359b04"></a>若彼當來有愛，貪、喜俱，彼彼染著無餘斷、捨、<a class="t" id="t0359b05"></a>離、盡、無欲、滅、息、沒，是名世間滅。何等為世間<a class="t" id="t0359b06"></a>滅道跡？謂八聖道，正見、正志、正語、正業、正命、<a class="t" id="t0359b07"></a>正方便、正念、正定，是名世間滅道跡。</p><p><a class="t-linehead" id="t-linehead0359b07"></a>「赤馬！<a class="t" id="t0359b08"></a>了知世間，斷世間；了知世間集，斷世間<a class="t" id="t0359b09"></a>集；了知世間滅，證世間滅；了知世間滅道<a class="t" id="t0359b10"></a>跡，修彼滅道跡。赤馬！若比丘於世間苦若<a class="t" id="t0359b11"></a>知、若斷，世間集若知、若斷，世間滅若知、若<a class="t" id="t0359b12"></a>證，世間滅道跡若知、若修。赤馬！是名得世<a class="t" id="t0359b13"></a>界邊，度世間愛。」</p><p><a class="t-linehead" id="t-linehead0359b13"></a>爾時，世尊重說偈言：</p><a class="t" id="t0359b14"></a><blockquote class="gatha"><p>「未曾遠遊行，　　而得世界邊，<a class="t" id="t0359b15"></a><br>　無得世界邊，　　終不盡苦邊。<a class="t" id="t0359b16"></a><br>　以是故牟尼，　　能知世界邊，<a class="t" id="t0359b17"></a><br>　善解世界邊，　　諸梵行已立。<a class="t" id="t0359b18"></a><br>　於彼世界邊，　　平等覺知者，<a class="t" id="t0359b19"></a><br>　是名賢聖行，　　度世間彼岸。」</p></blockquote><a class="t" id="t0359b20"></a><p><a class="t-linehead" id="t-linehead0359b20"></a>是時，赤馬天子聞佛所說，歡喜隨喜，稽首佛<a class="t" id="t0359b21"></a>足，即沒不現。</p><a class="t" id="t0359b22"></a></article><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside></section></div></body></html>
