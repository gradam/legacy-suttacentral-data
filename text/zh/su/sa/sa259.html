<!DOCTYPE html><html><head><meta charset="utf8"><title></title></head><body><div id="text" lang="zh"><section class="sutta" id="259"><div id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></div><article><div class="hgroup"><p class="division">Saṃyuktāgama</p><p>雜阿含經</p><h1>（二五九）</h1></div><p>如是我聞：</p><p>一時，佛住王舍城迦蘭陀<a class="t" id="t0065b06"></a>竹園。爾時，尊者舍利弗共摩訶拘絺羅在<a class="t" id="t0065b07"></a>耆闍崛山。</p><p>摩訶拘絺羅晡時從禪起，詣舍<a class="t" id="t0065b08"></a>利弗所，共相問訊，相娛悅已，<span class="gaiji">却<!--gaiji,卻,1[去*ㄗ],2&#x5374;,3--></span>坐一面。</p><p>時，<a class="t" id="t0065b09"></a>摩訶拘絺羅語舍利弗：「欲有所問，仁者寧<a class="t" id="t0065b10"></a>有閑暇見答以不？」</p><p>舍利弗言：「仁者且問，<a class="t" id="t0065b11"></a>知者當答。」</p><p>時，摩訶拘絺羅問舍利弗言：「若<a class="t" id="t0065b12"></a>比丘未得無間等法，欲求無間等法，云何<a class="t" id="t0065b13"></a>方便求？思惟何等法？」</p><p>舍利弗言：「若比丘未<a class="t" id="t0065b14"></a>得無間等法，欲求無間等法，精勤思惟：『五<a class="t" id="t0065b15"></a>受陰為病、為癰、為刺、為殺、無常、苦、空、非我。』<a class="t" id="t0065b16"></a>所以者何？是所應處故。若比丘於此五受<a class="t" id="t0065b17"></a>陰精勤思惟，得須陀洹果證。」</p><p>又問：「舍利弗！<a class="t" id="t0065b18"></a>得須陀洹果證已，欲得斯陀含果證者，當<a class="t" id="t0065b19"></a>思惟何等法？」</p><p>舍利弗言：「拘絺羅！已得須陀<a class="t" id="t0065b20"></a>洹果證已，欲得斯陀含果證者，亦當精<a class="t" id="t0065b21"></a>勤思惟：『此五受陰法為病、為癰、為刺、為殺、<a class="t" id="t0065b22"></a>無常、苦、空、非我。』所以者何？是所應處故。若比<a class="t" id="t0065b23"></a>丘於此五受陰精勤思惟，得斯陀含果<a class="t" id="t0065b24"></a>證。」</p><p>摩訶拘絺羅又問舍利弗言：「得斯陀含<a class="t" id="t0065b25"></a>果證已，欲得阿那含果證者，當思惟何等<a class="t" id="t0065b26"></a>法？」</p><p>舍利弗言：「拘絺羅！得斯陀含果證已，欲<a class="t" id="t0065b27"></a>得阿那含果證者，當復精勤思惟：『此五受<a class="t" id="t0065b28"></a>陰法為病、為癰、為刺、為殺、無常、苦、空、非我。』<a class="t" id="t0065b29"></a>所以者何？是所應處故。若比丘於此五受<a class="t" id="t0065c01"></a>陰精勤思惟，得阿那含果證。」<span class="corr" title="[&gt;摩訶拘絺羅又問舍利弗言：「得阿那含果證已，欲得阿羅漢果證者，當思惟何等法？」] cf.【麗】【磧砂】"></span></p><p>摩訶拘絺羅又問舍利弗言：「得阿那含果證已，欲得阿羅漢果證者，當思惟何等法？」</p><p><span class="corr" title="[&gt;舍利弗言：「拘絺羅！得阿那含果證] cf.【麗】【磧砂】">舍利弗言：「拘絺羅！得阿那含果證</span>已，欲得阿羅<a class="t" id="t0065c02"></a>漢果證者，當復精勤思惟：『此五受陰法為<a class="t" id="t0065c03"></a>病、為癰、為刺、為殺、無常、苦、空、非我。』所以者<a class="t" id="t0065c04"></a>何？是所應處故。若比丘於此五受陰法<a class="t" id="t0065c05"></a>精勤思惟，得阿羅漢果證。」</p><p>摩訶拘絺羅又問<a class="t" id="t0065c06"></a>舍利弗：「得阿羅漢果證已，復思惟何等法？」<a class="t" id="t0065c07"></a></p><p>舍利弗言：「摩訶拘絺羅！阿羅漢亦復思惟：<a class="t" id="t0065c08"></a>『此五受陰法為病、為癰、為刺、為殺、無常、苦、<a class="t" id="t0065c09"></a>空、非我。』所以者何？為得未得故，證未證<a class="t" id="t0065c10"></a>故，見法樂住故。」</p><p>時，二正士各聞所說，歡喜而<a class="t" id="t0065c11"></a>去。<a class="t" id="t0065c12"></a></p></article></section></div></body></html>
