<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="401"><aside id="metaarea"><p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p><p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p></aside><article><div class="hgroup"><p class="division">Saṃyuktāgama</p><p>雜阿含經</p><h1>（四○一）</h1></div><p>如是我聞：</p><p>一時，佛住波羅<span class="gaiji">［木*奈］<!--gaiji,,1[木*奈],2&#x3B88;,3--></span>國仙人<a class="t" id="t0107c12"></a>住處鹿野苑中。</p><p>爾時，世尊告諸比丘：「譬如士<a class="t" id="t0107c13"></a>夫年壽百歲，有人語言：『士夫若欲聞法，當<a class="t" id="t0107c14"></a>日日三時受苦，晨朝時受百槍苦，日中、晡<a class="t" id="t0107c15"></a>時亦復如是。於一日中受三百槍苦。如是<a class="t" id="t0107c16"></a>日日，至於百歲，然後聞法，得無<span class="corr" title="[聞&gt;間] cf.【麗】">間</span>等，汝寧<a class="t" id="t0107c17"></a>能不？』</p><p>「時，彼士夫為聞法故，悉堪能受。所以<a class="t" id="t0107c18"></a>者何？人生於世，長夜受苦，有時地獄，有時<a class="t" id="t0107c19"></a>畜生，有時餓鬼，於三惡道空受眾苦，亦不<a class="t" id="t0107c20"></a>聞法，是故我今為無間等故，不以終身受<a class="t" id="t0107c21"></a>三百槍為大苦也。是故，比丘！於四聖諦<a class="t" id="t0107c22"></a>未得無間等者，當勤方便，起增上欲，學無<a class="t" id="t0107c23"></a>間等。」</p><p>佛說此經已，諸比丘聞佛所說，歡喜<a class="t" id="t0107c24"></a>奉行。<a class="t" id="t0107c25"></a></p></article></section></div></body></html>