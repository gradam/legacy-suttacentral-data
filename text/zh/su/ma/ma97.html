<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma97">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left">97. </span>
<span class="mirror-right">（九七）大因經</span></h1>
</div>
<div class="suttainfo"><h2>因品第四<span class="t-note">（有十經）</span><span class="t-note">（第二小土城誦）</span></h2>
<p><span class="t-juanname">中阿含經卷第二十四</span><a class="t" id="t0578b02"></a><a class="t" id="t0578b03"></a><br>
<span class="t-byline">東晉罽賓三藏瞿曇僧伽提婆譯</span></p><a class="t" id="t0578b04"></a><a class="t" id="t0578b05"></a>
<blockquote class="gatha">
<p>因、<span class="corr" title="[止&gt;處]">處</span>、二苦陰　　增上心、及念<a class="t" id="t0578b06"></a><br>
師子吼、優曇　　願、想最在後</p></blockquote><a class="t" id="t0578b07"></a></div><a class="t" id="t0578b08"></a>
<p><a class="t-linehead" id="t-linehead0578b08"></a>我聞如是：</p>
<p>一時，佛遊拘樓瘦，在劍磨瑟<a class="t" id="t0578b09"></a>曇拘樓都邑。</p>
<p><a class="t-linehead" id="t-linehead0578b09"></a>爾時，尊者阿難閑居獨處，宴坐<a class="t" id="t0578b10"></a>思惟，心作是念：「此緣起甚奇，極甚深，明亦甚<a class="t" id="t0578b11"></a>深，然我觀見至淺至淺。」於是，尊者阿難則<a class="t" id="t0578b12"></a>於晡時從宴坐起，往詣佛所，稽首佛足，<a class="t" id="t0578b13"></a>却住一面，白曰：「世尊！我今閑居獨處，宴坐思<a class="t" id="t0578b14"></a>惟，心作是念：『此緣起甚奇，極甚深，明亦甚<a class="t" id="t0578b15"></a>深，然我觀見至淺至淺。』」</p>
<p><a class="t-linehead" id="t-linehead0578b15"></a>世尊告曰：「阿難！汝<a class="t" id="t0578b16"></a>莫作是念，此緣起至淺至淺。所以者何？此<a class="t" id="t0578b17"></a>緣起極甚深，明亦甚深。阿難！於此緣起不<a class="t" id="t0578b18"></a>知如真，不見如實，不覺不達故。念<a class="t" id="t0578b19"></a>彼眾生如織機相鎖，如蘊蔓草，多<a class="t" id="t0578b20"></a>有調亂，怱怱喧閙，從此世至彼世，從彼<a class="t" id="t0578b21"></a>世至此世，往來不能出過生死。阿難！是<a class="t" id="t0578b22"></a>故知此緣起極甚深，明亦甚深。</p>
<p><a class="t-linehead" id="t-linehead0578b22"></a>「阿難！若有<a class="t" id="t0578b23"></a>問者：『老死有緣耶？』當如是答：『老死有緣。』<a class="t" id="t0578b24"></a>若有問者：『老死有何緣？』當如是答：『緣於<a class="t" id="t0578b25"></a>生也。』阿難！若有問者：『生有緣耶？』當如是<a class="t" id="t0578b26"></a>答：『生亦有緣。』若有問者：『生有何緣？』當如<a class="t" id="t0578b27"></a>是答：『緣於有也。』阿難！若有問者：『有有緣<a class="t" id="t0578b28"></a>耶？』當如是答：『有亦有緣。』若有問者：『有有<a class="t" id="t0578b29"></a>何緣？』當如是答：『緣於受也。』阿難！若有問<a class="t" id="t0578c01"></a>者：『受有緣耶？』當如是答：『受亦有緣。』若有<a class="t" id="t0578c02"></a>問者：『受有何緣？』當如是答：『緣於愛也。』阿<a class="t" id="t0578c03"></a>難！是為緣愛有受，緣受有有，緣有有<a class="t" id="t0578c04"></a>生，緣生有老死，緣老死有愁慼，啼哭、憂苦、<a class="t" id="t0578c05"></a>懊惱皆緣老死有，如此具足純生大苦陰。</p><a class="t" id="t0578c06"></a>
<p><a class="t-linehead" id="t-linehead0578c06"></a>「阿難！緣生有老死者，此說緣生有老死，<a class="t" id="t0578c07"></a>當知所謂緣生有老死。阿難！若無生，魚、魚<a class="t" id="t0578c08"></a>種，鳥、鳥種，蚊、蚊種，龍、龍種，神、神種，鬼、鬼種，天、<a class="t" id="t0578c09"></a>天種，人、人種，阿難！彼彼眾生隨彼彼處，若<a class="t" id="t0578c10"></a>無生，各各無生者，設使離生，當有老死耶？」</p><a class="t" id="t0578c11"></a>
<p><a class="t-linehead" id="t-linehead0578c11"></a>答曰：「無也。」</p>
<p>「阿難！是故當知是老死因、老死<a class="t" id="t0578c12"></a>習、老死本、老死緣者，謂此生也。所以者何？<a class="t" id="t0578c13"></a>緣生故則有老死。</p>
<p><a class="t-linehead" id="t-linehead0578c13"></a>「阿難！緣有有生者，此<a class="t" id="t0578c14"></a>說緣有有生，當知所謂緣有有生。阿難！若<a class="t" id="t0578c15"></a>無有，魚、魚種，鳥，鳥種，蚊、蚊種，龍、龍種，神、神種，<a class="t" id="t0578c16"></a>鬼、鬼種，天、天種，人、人種。阿難！彼彼眾生隨彼<a class="t" id="t0578c17"></a>彼處無有，各各無有者，設使離有，當有生<a class="t" id="t0578c18"></a>耶？」</p>
<p><a class="t-linehead" id="t-linehead0578c18"></a>答曰：「無也。」</p>
<p>「阿難！是故當知是生因、生習、<a class="t" id="t0578c19"></a>生本、生緣者，謂此有也。所以者何？緣有故則<a class="t" id="t0578c20"></a>有生。</p>
<p><a class="t-linehead" id="t-linehead0578c20"></a>「阿難！緣受有有者，此說緣受有有，<a class="t" id="t0578c21"></a>當知所謂緣受有有。阿難！若無受，各各無<a class="t" id="t0578c22"></a>受者，設使離受，當復有有，施設有有耶？」</p><a class="t" id="t0578c23"></a>
<p><a class="t-linehead" id="t-linehead0578c23"></a>答曰：「無也。」</p>
<p>「阿難！是故當知是有因、有習、有本、<a class="t" id="t0578c24"></a>有緣者，謂此受也。所以者何？緣受故則有<a class="t" id="t0578c25"></a>有。</p>
<p><a class="t-linehead" id="t-linehead0578c25"></a>「阿難！緣愛有受者，此說緣愛有受，當<a class="t" id="t0578c26"></a>知所謂緣愛有受。阿難！若無愛，各各無<a class="t" id="t0578c27"></a>愛者，設使離愛，當復有受立於受耶？」</p>
<p><a class="t-linehead" id="t-linehead0578c27"></a>答<a class="t" id="t0578c28"></a>曰：「無也。」</p>
<p><a class="t-linehead" id="t-linehead0578c28"></a>「阿難！是故當知是受因、受習、受本、<a class="t" id="t0578c29"></a>受緣者，謂此愛也。所以者何？緣愛故則有<a class="t" id="t0579a01"></a>受。</p>
<p><a class="t-linehead" id="t-linehead0579a01"></a>「阿難！是為緣愛有求，緣求有利，緣<a class="t" id="t0579a02"></a>利有分，緣分有染欲，緣染欲有著，<a class="t" id="t0579a03"></a>緣著有慳，緣慳有家，緣家有守。阿<a class="t" id="t0579a04"></a>難！緣守故便有刀杖，鬪諍、諛諂、欺誑、妄言、兩<a class="t" id="t0579a05"></a>舌，起無量惡不善之法，有如此具足純生<a class="t" id="t0579a06"></a>大苦陰。阿難！若無守，各各無守者，設使離<a class="t" id="t0579a07"></a>守，當有刀杖、鬪諍、諛諂、欺誑、妄言、兩舌，起無<a class="t" id="t0579a08"></a>量惡不善之法耶？」</p>
<p><a class="t-linehead" id="t-linehead0579a08"></a>答曰：「無也。」</p>
<p>「阿難！是故當<a class="t" id="t0579a09"></a>知是刀杖、鬪諍、諛諂、欺誑、妄言、兩舌，起無量<a class="t" id="t0579a10"></a>惡不善之法。因是習、是本、是緣者，謂此守也。<a class="t" id="t0579a11"></a>所以者何？緣守故則有刀杖、鬪諍、諛諂、欺誑、<a class="t" id="t0579a12"></a>妄言、兩舌，起無量惡不善之法，有如此具<a class="t" id="t0579a13"></a>足純生大苦陰。</p>
<p><a class="t-linehead" id="t-linehead0579a13"></a>「阿難！緣家有守者，此說<a class="t" id="t0579a14"></a>緣家有守，當知所謂緣家有守。阿難！若無<a class="t" id="t0579a15"></a>家，各各無家者，設使離家，當有守耶？」</p>
<p><a class="t-linehead" id="t-linehead0579a15"></a>答曰：<a class="t" id="t0579a16"></a>「無也。」</p>
<p><a class="t-linehead" id="t-linehead0579a16"></a>「阿難！是故當知是守因、守習、守本、守緣<a class="t" id="t0579a17"></a>者，謂此家也。所以者何？緣家故則有守。</p><a class="t" id="t0579a18"></a>
<p><a class="t-linehead" id="t-linehead0579a18"></a>「阿難！緣慳有家者，此說緣慳有家，當知<a class="t" id="t0579a19"></a>所謂緣慳有家。阿難！若無慳，各各無慳<a class="t" id="t0579a20"></a>者，設使離慳，當有家耶？」</p>
<p><a class="t-linehead" id="t-linehead0579a20"></a>答曰：「無也。」</p>
<p>「阿難！<a class="t" id="t0579a21"></a>是故當知是家因、家習、家本、家緣者，謂此慳<a class="t" id="t0579a22"></a>也。所以者何？緣慳故則有家。</p>
<p><a class="t-linehead" id="t-linehead0579a22"></a>「阿難！緣著有<a class="t" id="t0579a23"></a>慳者，此說緣著有慳，當知所謂緣著有<a class="t" id="t0579a24"></a>慳。阿難！若無著，各各無著者，設使離著，當<a class="t" id="t0579a25"></a>有慳耶？」</p>
<p><a class="t-linehead" id="t-linehead0579a25"></a>答曰：「無也。」</p>
<p>「阿難！是故當知是慳因、<a class="t" id="t0579a26"></a>慳習、慳本、慳緣者，謂此著也。所以者何？緣著<a class="t" id="t0579a27"></a>故則有慳。</p>
<p><a class="t-linehead" id="t-linehead0579a27"></a>「阿難！緣欲有著者，此說緣欲<a class="t" id="t0579a28"></a>有著，當知所謂緣欲有著。阿難！若無欲，<a class="t" id="t0579a29"></a>各各無欲者，設使離欲，當有著耶？」</p>
<p><a class="t-linehead" id="t-linehead0579a29"></a>答曰：<a class="t" id="t0579b01"></a>「無也。」</p>
<p><a class="t-linehead" id="t-linehead0579b01"></a>「阿難！是故當知是著因、著習、著本、著緣<a class="t" id="t0579b02"></a>者，謂此欲也。所以者何？緣欲故則有著。</p>
<p><a class="t-linehead" id="t-linehead0579b02"></a>「阿<a class="t" id="t0579b03"></a>難！緣分有染欲者，此說緣分有染欲，當<a class="t" id="t0579b04"></a>知所謂緣分有染欲。阿難！若無分，各各無<a class="t" id="t0579b05"></a>分者，設使離分，當有染欲耶？」</p>
<p><a class="t-linehead" id="t-linehead0579b05"></a>答曰：「無也。」</p><a class="t" id="t0579b06"></a>
<p><a class="t-linehead" id="t-linehead0579b06"></a>「阿難！是故當知是染欲因、染欲習、染欲本、染<a class="t" id="t0579b07"></a>欲緣者，謂此分也。所以者何？緣分故則有<a class="t" id="t0579b08"></a>染欲。</p>
<p><a class="t-linehead" id="t-linehead0579b08"></a>「阿難！緣利有分者，此說緣利有分，<a class="t" id="t0579b09"></a>當知所謂緣利有分。阿難！若無利，各各無<a class="t" id="t0579b10"></a>利者，設使離利，當有分耶？」</p>
<p><a class="t-linehead" id="t-linehead0579b10"></a>答曰：「無也。」</p>
<p>「阿<a class="t" id="t0579b11"></a>難！是故當知是分因、分習、分本、分緣者，謂此<a class="t" id="t0579b12"></a>利也。所以者何？緣利故則有分。</p>
<p><a class="t-linehead" id="t-linehead0579b12"></a>「阿難！緣求<a class="t" id="t0579b13"></a>有利者，此說緣求有利，當知所謂緣求<a class="t" id="t0579b14"></a>有利。阿難！若無求，各各無求者，設使離<a class="t" id="t0579b15"></a>求，當有利耶？」</p>
<p><a class="t-linehead" id="t-linehead0579b15"></a>答曰：「無也。」</p>
<p>「阿難！是故當知<a class="t" id="t0579b16"></a>是利因、利習、利本、利緣者，謂此求也。所以者<a class="t" id="t0579b17"></a>何？緣求故別有利。</p>
<p><a class="t-linehead" id="t-linehead0579b17"></a>「阿難！緣愛有求者，此<a class="t" id="t0579b18"></a>說緣愛有求，當知所謂緣愛有求。阿難！<a class="t" id="t0579b19"></a>若無愛，各各無愛者，設使離愛，當有求耶？」</p><a class="t" id="t0579b20"></a>
<p><a class="t-linehead" id="t-linehead0579b20"></a>答曰：「無也。」</p>
<p>「阿難！是故當知是求因、求習、求<a class="t" id="t0579b21"></a>本、求緣者，謂此愛也。所以者何？緣愛故則<a class="t" id="t0579b22"></a>有求。</p>
<p><a class="t-linehead" id="t-linehead0579b22"></a>「阿難！欲愛及有愛，此二法因覺、<a class="t" id="t0579b23"></a>緣覺致來。阿難！若有問者：『覺有緣耶？』當如<a class="t" id="t0579b24"></a>是答：『覺亦有緣。』若有問者：『覺有何緣？』當<a class="t" id="t0579b25"></a>如是答：『緣更樂也。』當知所謂緣更樂有<a class="t" id="t0579b26"></a>覺。阿難！若無有眼更樂，各各無眼更樂<a class="t" id="t0579b27"></a>者，設使離眼更樂，當有緣眼更樂生樂<a class="t" id="t0579b28"></a>覺、苦覺、不苦不樂覺耶？」</p>
<p><a class="t-linehead" id="t-linehead0579b28"></a>答曰：「無也。」</p>
<p>「阿難！若<a class="t" id="t0579b29"></a>無耳、鼻、舌、身、意更樂，各各無意更樂者。設<a class="t" id="t0579c01"></a>使離意更樂，當有緣意更樂生樂覺、苦覺、<a class="t" id="t0579c02"></a>不苦不樂覺耶？」</p>
<p><a class="t-linehead" id="t-linehead0579c02"></a>答曰：「無也。」</p>
<p>「阿難！是故當知<a class="t" id="t0579c03"></a>是覺因、覺習、覺本、覺緣者，謂此更樂也。所以<a class="t" id="t0579c04"></a>者何？緣更樂故則有覺。</p>
<p><a class="t-linehead" id="t-linehead0579c04"></a>「阿難！若有問者：『更<a class="t" id="t0579c05"></a>樂有緣耶？』當如是答：『更樂有緣。』若有問者：<a class="t" id="t0579c06"></a>『更樂有何緣？』當如是答：『緣名色也。』當知<a class="t" id="t0579c07"></a>所謂緣名色有更樂。阿難！所行、所緣有名<a class="t" id="t0579c08"></a>身，離此行、離此緣有有對更樂耶？」</p>
<p><a class="t-linehead" id="t-linehead0579c08"></a>答曰：<a class="t" id="t0579c09"></a>「無也。」</p>
<p><a class="t-linehead" id="t-linehead0579c09"></a>「阿難！所行、所緣有色身，離此行、離此<a class="t" id="t0579c10"></a>緣有增語更樂耶？」</p>
<p><a class="t-linehead" id="t-linehead0579c10"></a>答曰：「無也。」</p>
<p>「設使離名<a class="t" id="t0579c11"></a>身及色身，當有更樂施設更樂耶？」</p>
<p><a class="t-linehead" id="t-linehead0579c11"></a>答曰：「無<a class="t" id="t0579c12"></a>也。」</p>
<p><a class="t-linehead" id="t-linehead0579c12"></a>「阿難！是故當知是更樂因、更樂習、更樂<a class="t" id="t0579c13"></a>本、更樂緣者，謂此名色也。所以者何？緣名<a class="t" id="t0579c14"></a>色故則有更樂。</p>
<p><a class="t-linehead" id="t-linehead0579c14"></a>「阿難！若有問者：『名色有緣<a class="t" id="t0579c15"></a>耶？』當如是答：『名色有緣。』若有問者：『名色<a class="t" id="t0579c16"></a>有何緣？』當如是答：『緣識也。』當知所謂緣<a class="t" id="t0579c17"></a>識有名色。阿難！若識不入母胎者，有名<a class="t" id="t0579c18"></a>色成此身耶？」</p>
<p><a class="t-linehead" id="t-linehead0579c18"></a>答曰：「無也。」</p>
<p>「阿難！若識入胎<a class="t" id="t0579c19"></a>即出者，名色會精耶？」</p>
<p><a class="t-linehead" id="t-linehead0579c19"></a>答曰：「不會。」</p>
<p>「阿難！若<a class="t" id="t0579c20"></a>幼童男童女、識初斷壞不有者，名色轉增長<a class="t" id="t0579c21"></a>耶？」</p>
<p><a class="t-linehead" id="t-linehead0579c21"></a>答曰：「不也。」</p>
<p>「阿難！是故當知是名色因、<a class="t" id="t0579c22"></a>名色習、名色本、名色緣者，謂此識也。所以者<a class="t" id="t0579c23"></a>何？緣識故則有名色。</p>
<p><a class="t-linehead" id="t-linehead0579c23"></a>「阿難！若有問者：『識<a class="t" id="t0579c24"></a>有緣耶？』當如是答：『識亦有緣。』若有問者：<a class="t" id="t0579c25"></a>『識有何緣？』當如是答：『緣名色也。』當知所<a class="t" id="t0579c26"></a>謂緣名色有識。阿難！若識不得名色，若識<a class="t" id="t0579c27"></a>不立、不倚名色者，識寧有生、有老、有病、<a class="t" id="t0579c28"></a>有死、有苦耶？」</p>
<p><a class="t-linehead" id="t-linehead0579c28"></a>答曰：「無也。」</p>
<p>「阿難！是故當知是<a class="t" id="t0579c29"></a>識因、識習、識本、識緣者，謂此名色也。所以者<a class="t" id="t0580a01"></a>何？緣名色故則有識。阿難！是為緣名色<a class="t" id="t0580a02"></a>有識，緣識亦有名色，由是增語，增語說傳，<a class="t" id="t0580a03"></a>傳說可施設有，謂識、名色共俱也。阿難！云<a class="t" id="t0580a04"></a>何有一見有神耶？」</p>
<p><a class="t-linehead" id="t-linehead0580a04"></a>尊者阿難白世尊曰：「世<a class="t" id="t0580a05"></a>尊為法本，世尊為法主，法由世尊，唯願說<a class="t" id="t0580a06"></a>之，我今聞已，得廣知義。」</p>
<p><a class="t-linehead" id="t-linehead0580a06"></a>佛便告曰：「阿難！諦<a class="t" id="t0580a07"></a>聽，善思念之，我當為汝分別其義。」尊者阿<a class="t" id="t0580a08"></a>難受教而聽。</p>
<p><a class="t-linehead" id="t-linehead0580a08"></a>佛言：「阿難！或有一見覺是神，<a class="t" id="t0580a09"></a>或復有一不見覺是神，見神能覺，然神法<a class="t" id="t0580a10"></a>能覺。或復有一不見覺是神，亦不見神能<a class="t" id="t0580a11"></a>覺，然神法能覺，但見神無所覺。阿難！若有一<a class="t" id="t0580a12"></a>見覺是神者，應當問彼：『汝有三覺：樂覺、苦<a class="t" id="t0580a13"></a>覺、不苦不樂覺，汝此三覺為見何覺？是神<a class="t" id="t0580a14"></a>耶？』阿難！當復語彼：『若有覺樂覺者，彼於<a class="t" id="t0580a15"></a>爾時二覺滅：苦覺、不苦不樂覺，彼於爾時<a class="t" id="t0580a16"></a>唯覺樂覺。樂覺者，是無常法、苦法、滅法。若樂<a class="t" id="t0580a17"></a>覺已滅，彼不作是念，非為神滅耶？』阿難！<a class="t" id="t0580a18"></a>若復有一覺苦覺者，彼於爾時二覺滅：樂<a class="t" id="t0580a19"></a>覺、不苦不樂覺，彼於爾時唯覺苦覺。苦覺<a class="t" id="t0580a20"></a>者，是無常法、苦法、滅法。若苦覺已滅，彼不<a class="t" id="t0580a21"></a>作是念，非為神滅耶？阿難！若復有一覺<a class="t" id="t0580a22"></a>不苦不樂覺者，彼於爾時二覺滅：樂覺、苦<a class="t" id="t0580a23"></a>覺，彼於爾時唯覺不苦不樂覺。不苦不樂<a class="t" id="t0580a24"></a>覺者，是無常法、苦法、滅法。若不苦不樂覺已<a class="t" id="t0580a25"></a>滅，彼不作是念，非為神滅耶？阿難！彼如<a class="t" id="t0580a26"></a>是無常法但離苦樂，當復見覺是神耶？」</p><a class="t" id="t0580a27"></a>
<p><a class="t-linehead" id="t-linehead0580a27"></a>答曰：「不也。」</p>
<p>「阿難！是故彼如是無常法但<a class="t" id="t0580a28"></a>離苦樂，不應復見覺是神也。阿難！若復<a class="t" id="t0580a29"></a>有一不見覺是神，然神能覺，見神法能覺<a class="t" id="t0580b01"></a>者，應當語彼：『汝若無覺者，覺不可得，不<a class="t" id="t0580b02"></a>應說是我所有。』阿難！彼當復如是見覺<a class="t" id="t0580b03"></a>不是神，然神能覺，見神法能覺耶？」</p>
<p><a class="t-linehead" id="t-linehead0580b03"></a>答曰：「不<a class="t" id="t0580b04"></a>也。」</p>
<p><a class="t-linehead" id="t-linehead0580b04"></a>「阿難！是故彼不應如是見覺非神，神<a class="t" id="t0580b05"></a>能覺，見神法能覺。阿難！若復有一不見<a class="t" id="t0580b06"></a>覺是神，亦不見神能覺，然神法能覺，但見<a class="t" id="t0580b07"></a>神無所覺者，應當語彼：『汝若無覺都不可<a class="t" id="t0580b08"></a>得，神離覺者，不應神清淨。』阿難！彼當復見<a class="t" id="t0580b09"></a>覺非神，亦不見神能覺、神法能覺，但見神<a class="t" id="t0580b10"></a>無所覺耶？」</p>
<p><a class="t-linehead" id="t-linehead0580b10"></a>答曰：「不也。」</p>
<p>「阿難！是故彼不應<a class="t" id="t0580b11"></a>如是見覺非神，亦不見神能覺、神法能覺，<a class="t" id="t0580b12"></a>但見神無所覺，是謂有一見有神也。阿<a class="t" id="t0580b13"></a>難！云何有一不見有神耶？」</p>
<p><a class="t-linehead" id="t-linehead0580b13"></a>尊者阿難白世<a class="t" id="t0580b14"></a>尊曰：「世尊為法本，世尊為法主，法由世<a class="t" id="t0580b15"></a>尊，唯願說之，我今聞已，得廣知義。」</p>
<p><a class="t-linehead" id="t-linehead0580b15"></a>佛便告<a class="t" id="t0580b16"></a>曰：「阿難！諦聽，善思念之，我當為汝分別<a class="t" id="t0580b17"></a>其義。」尊者阿難受教而聽。</p>
<p><a class="t-linehead" id="t-linehead0580b17"></a>佛言：「阿難！或有<a class="t" id="t0580b18"></a>一不見覺是神，亦不見神能覺，然神法能<a class="t" id="t0580b19"></a>覺，亦不見神無所覺。彼如是不見已，則不<a class="t" id="t0580b20"></a>受此世間，彼不受已，則不疲勞，不疲勞已，<a class="t" id="t0580b21"></a>便般涅槃，我生已盡，梵行已立，所作已辦，<a class="t" id="t0580b22"></a>不更受有，知如真。阿難！是謂增語，增語說<a class="t" id="t0580b23"></a>傳，傳說可施設有，知是者，則無所受。阿難！<a class="t" id="t0580b24"></a>若比丘如是正解脫者，此不復有見如來<a class="t" id="t0580b25"></a>終，見如來不終，見如來終、不終，見如來亦<a class="t" id="t0580b26"></a>非終亦非不終，是謂有一不見有神也。阿<a class="t" id="t0580b27"></a>難！云何有一有神施設而施設耶？」</p>
<p><a class="t-linehead" id="t-linehead0580b27"></a>尊者阿<a class="t" id="t0580b28"></a>難白世尊曰：「世尊為法本，世尊為法主，<a class="t" id="t0580b29"></a>法由世尊，唯願說之，我今聞已，得廣知義。」</p><a class="t" id="t0580c01"></a>
<p><a class="t-linehead" id="t-linehead0580c01"></a>佛便告曰：「阿難！諦聽，善思念之，我當為汝<a class="t" id="t0580c02"></a>分別其義。」尊者阿難受教而聽。</p>
<p><a class="t-linehead" id="t-linehead0580c02"></a>佛言：「阿難！<a class="t" id="t0580c03"></a>或有一少色是神施設而施設。或復有一<a class="t" id="t0580c04"></a>非少色是神施設而施設，無量色是神施設<a class="t" id="t0580c05"></a>而施設。或復有一非少色是神施設而施設，<a class="t" id="t0580c06"></a>亦非無量色是神施設而施設，少無色是<a class="t" id="t0580c07"></a>神施設而施設。或復有一非少色是神施設<a class="t" id="t0580c08"></a>而施設，亦非無量色是神施設而施設，<a class="t" id="t0580c09"></a>亦非少無色是神施設而施設，無量無色<a class="t" id="t0580c10"></a>是神施設而施設。</p>
<p><a class="t-linehead" id="t-linehead0580c10"></a>「阿難！若有一少色是神<a class="t" id="t0580c11"></a>施設而施設者，彼今少色是神施設而施設，<a class="t" id="t0580c12"></a>身壞命終，亦如是說、亦如是見，有神若離<a class="t" id="t0580c13"></a>少色時，亦如是如是思，彼作如是念。阿<a class="t" id="t0580c14"></a>難！如是有一少色是神施設而施設，如是<a class="t" id="t0580c15"></a>有一少色是神見著而著。</p>
<p><a class="t-linehead" id="t-linehead0580c15"></a>「阿難！若復有一<a class="t" id="t0580c16"></a>非少色是神施設而施設，無量色是神施<a class="t" id="t0580c17"></a>設而施設者，彼今無量色是神施設而施設，<a class="t" id="t0580c18"></a>身壞命終，亦如是說、亦如是見，有神若離<a class="t" id="t0580c19"></a>無量色時，亦如是如是思，彼作如是念。<a class="t" id="t0580c20"></a>阿難！如是有一無量色是神施設而施設，<a class="t" id="t0580c21"></a>如是無量色是神見著而著。</p>
<p><a class="t-linehead" id="t-linehead0580c21"></a>「阿難！若復有<a class="t" id="t0580c22"></a>一非少色是神施設而施設，亦非無量色<a class="t" id="t0580c23"></a>是神施設而施設，少無色是神施設而施設<a class="t" id="t0580c24"></a>者，彼今少無色是神施設而施設，身壞命<a class="t" id="t0580c25"></a>終，亦如是說、亦如是見，有神若離少無色<a class="t" id="t0580c26"></a>時，亦如是如是思，彼作如是念。阿難！如<a class="t" id="t0580c27"></a>是有一少無色是神施設而施設，如是有<a class="t" id="t0580c28"></a>一少無色是神見著而著。</p>
<p><a class="t-linehead" id="t-linehead0580c28"></a>「阿難！若復有一<a class="t" id="t0580c29"></a>非少色是神施設而施設，亦非無量色是神<a class="t" id="t0581a01"></a>施設而施設，亦非少無色是神施設而施設，<a class="t" id="t0581a02"></a>無量無色是神施設而施設者，彼今無量無<a class="t" id="t0581a03"></a>色是神施設而施設，身壞命終，亦如是說、<a class="t" id="t0581a04"></a>亦如是見，有神若離無量無色時，亦如是<a class="t" id="t0581a05"></a>如是思，彼作如是念。阿難！如是有一無<a class="t" id="t0581a06"></a>量無色是神施設而施設，如是有一無量<a class="t" id="t0581a07"></a>無色是神見著而著，是謂有一有神施設而<a class="t" id="t0581a08"></a>施設也。</p>
<p><a class="t-linehead" id="t-linehead0581a08"></a>「阿難！云何有一無神施設而施設<a class="t" id="t0581a09"></a>耶？」</p>
<p><a class="t-linehead" id="t-linehead0581a09"></a>尊者阿難白世尊曰：「世尊為法本，世尊<a class="t" id="t0581a10"></a>為法主，法由世尊，唯願說之，我今聞已，得<a class="t" id="t0581a11"></a>廣知義。」</p>
<p><a class="t-linehead" id="t-linehead0581a11"></a>佛便告曰：「阿難！諦聽，善思念之，<a class="t" id="t0581a12"></a>我當為汝分別其義。」尊者阿難受教而聽。</p><a class="t" id="t0581a13"></a>
<p><a class="t-linehead" id="t-linehead0581a13"></a>佛言：「阿難！或有一非少色是神施設而施<a class="t" id="t0581a14"></a>設，亦非無量色是神施設而施設，亦非少<a class="t" id="t0581a15"></a>無色是神施設而施設，亦非無量無色是<a class="t" id="t0581a16"></a>神施設而施設。阿難！若有一非少色是神<a class="t" id="t0581a17"></a>施設而施設者，彼非今少色是神施設而施<a class="t" id="t0581a18"></a>設，身壞命終，亦不如是說、亦不如是見，<a class="t" id="t0581a19"></a>有神若離少色時，亦不如是如是思，亦不<a class="t" id="t0581a20"></a>作如是念。阿難！如是有一非少色是神<a class="t" id="t0581a21"></a>施設而施設，如是有一非少色是神不見<a class="t" id="t0581a22"></a>著而著。</p>
<p><a class="t-linehead" id="t-linehead0581a22"></a>「阿難！若復有一非無量色是神施<a class="t" id="t0581a23"></a>設而施設者，彼非今無量色是神施設而施<a class="t" id="t0581a24"></a>設，身壞命終，亦不如是說、亦不如是見，<a class="t" id="t0581a25"></a>有神若離無量色時，亦不如是如是思，亦<a class="t" id="t0581a26"></a>不作如是念。阿難！如是有一非無量色<a class="t" id="t0581a27"></a>是神施設而施設，如是有一非無量色是<a class="t" id="t0581a28"></a>神不見著而著。</p>
<p><a class="t-linehead" id="t-linehead0581a28"></a>「阿難！若復有一非少無色<a class="t" id="t0581a29"></a>是神施設而施設者，彼非今少無色是神<a class="t" id="t0581b01"></a>施設而施設，身壞命終，亦不如是說、亦不<a class="t" id="t0581b02"></a>如是見，有神若離少無色時，亦不如是如<a class="t" id="t0581b03"></a>是思，亦不作如是念。阿難！如是有一非<a class="t" id="t0581b04"></a>少無色是神施設而施設，如是有一非少無<a class="t" id="t0581b05"></a>色是神不見著而著。</p>
<p><a class="t-linehead" id="t-linehead0581b05"></a>「阿難！若復有一非無量<a class="t" id="t0581b06"></a>無色是神施設而施設者，彼非今無量無色<a class="t" id="t0581b07"></a>是神施設而施設，身壞命終，亦不如是說、<a class="t" id="t0581b08"></a>亦不如是見，有神若離無量無色時，亦不<a class="t" id="t0581b09"></a>如是如是思，亦不作如是念。阿難！如是<a class="t" id="t0581b10"></a>有一非無量無色是神施設而施設，如是<a class="t" id="t0581b11"></a>有一非無量無色是神不見著而著。阿難！<a class="t" id="t0581b12"></a>是謂有一無神施設而施設也。</p>
<p><a class="t-linehead" id="t-linehead0581b12"></a>「復次，阿難！<a class="t" id="t0581b13"></a>有七識住及二處。云何七識住？有色眾生<a class="t" id="t0581b14"></a>若干身、若干想，謂人及欲天，是謂第一識<a class="t" id="t0581b15"></a>住。復次，阿難！有色眾生若干身、一想，謂梵天<a class="t" id="t0581b16"></a>初生不夭壽，是謂第二識住。復次，阿難！有<a class="t" id="t0581b17"></a>色眾生一身、若干想，謂晃昱天，是謂第三<a class="t" id="t0581b18"></a>識住。復次，阿難！有色眾生一身、一想，謂遍<a class="t" id="t0581b19"></a>淨天，是謂第四識住。復次，阿難！有無色眾<a class="t" id="t0581b20"></a>生度一切色想，滅有對想，不念若干想，無<a class="t" id="t0581b21"></a>量空處，是空處成就遊，謂無量空處天，是<a class="t" id="t0581b22"></a>謂第五識住。復次，阿難！有無色眾生度一<a class="t" id="t0581b23"></a>切無量空處，無量識處，是識處成就遊，謂<a class="t" id="t0581b24"></a>無量識處天，是謂第六識住。復次，阿難！有<a class="t" id="t0581b25"></a>無色眾生度一切無量識處，無所有處，是<a class="t" id="t0581b26"></a>無所有處成就遊，謂無所有處天，是謂第七<a class="t" id="t0581b27"></a>識住。</p>
<p><a class="t-linehead" id="t-linehead0581b27"></a>「阿難！云何有二處，有色眾生無想無覺，<a class="t" id="t0581b28"></a>謂無想天，是謂第一處。復次，阿難！有無色<a class="t" id="t0581b29"></a>眾生度一切無所有處，非有想非無想處，<a class="t" id="t0581c01"></a>是非有想非無想處成就遊，謂非有想非無<a class="t" id="t0581c02"></a>想處天，是謂第二處。</p>
<p><a class="t-linehead" id="t-linehead0581c02"></a>「阿難！第一識住者，有<a class="t" id="t0581c03"></a>色眾生若干身、若干想，謂人及欲天。若有比<a class="t" id="t0581c04"></a>丘知彼識住、知識住習，知滅、知味、知患、<a class="t" id="t0581c05"></a>知出要如真。阿難！此比丘寧可樂彼識住，<a class="t" id="t0581c06"></a>計著住彼識住耶？」</p>
<p><a class="t-linehead" id="t-linehead0581c06"></a>答曰：「不也。」</p>
<p>「阿難！第二<a class="t" id="t0581c07"></a>識住者，有色眾生若干身、一想，謂梵天初生<a class="t" id="t0581c08"></a>不夭壽。若有比丘知彼識住、知識住習，<a class="t" id="t0581c09"></a>知滅、知味、知患、知出要如真。阿難！此比丘<a class="t" id="t0581c10"></a>寧可樂彼識住，計著住彼識住耶？」</p>
<p><a class="t-linehead" id="t-linehead0581c10"></a>答曰：「不<a class="t" id="t0581c11"></a>也。」</p>
<p><a class="t-linehead" id="t-linehead0581c11"></a>「阿難！第三識住者，有色眾生一身、若干<a class="t" id="t0581c12"></a>想，謂晃昱天。若有比丘知彼識住、知識<a class="t" id="t0581c13"></a>住習，知滅、知味、知患、知出要如真。阿難！此<a class="t" id="t0581c14"></a>比丘寧可樂彼識住，計著住彼識住耶？」</p>
<p><a class="t-linehead" id="t-linehead0581c14"></a>答<a class="t" id="t0581c15"></a>曰：「不也。」</p>
<p><a class="t-linehead" id="t-linehead0581c15"></a>「阿難！第四識住者，有色眾生一身、<a class="t" id="t0581c16"></a>一想，謂遍淨天。若有比丘知彼識住、知識<a class="t" id="t0581c17"></a>住習，知滅、知味、知患、知出要如真。阿難！此<a class="t" id="t0581c18"></a>比丘寧可樂彼識住，計著住彼識住耶？」</p>
<p><a class="t-linehead" id="t-linehead0581c18"></a>答<a class="t" id="t0581c19"></a>曰：「不也。」</p>
<p><a class="t-linehead" id="t-linehead0581c19"></a>「阿難！第五識住者，無色眾生度一<a class="t" id="t0581c20"></a>切色想，滅有對想，不念若干想，無量空處，<a class="t" id="t0581c21"></a>是空處成就遊，謂無量空處天。若有比丘<a class="t" id="t0581c22"></a>知彼識住、知識住習，知滅、知味、知患、知<a class="t" id="t0581c23"></a>出要如真。阿難！此比丘寧可樂彼識住，計著<a class="t" id="t0581c24"></a>住彼識住耶？」</p>
<p><a class="t-linehead" id="t-linehead0581c24"></a>答曰：「不也。」</p>
<p>「阿難！第六識住<a class="t" id="t0581c25"></a>者，無色眾生度一切無量空處，無量識處，<a class="t" id="t0581c26"></a>是識處成就遊，謂無量識處天。若有比丘<a class="t" id="t0581c27"></a>知彼識住、知識住習，知滅、知味、知患、知<a class="t" id="t0581c28"></a>出要如真。阿難！此比丘寧可樂彼識住，計<a class="t" id="t0581c29"></a>著住彼識住耶？」</p>
<p><a class="t-linehead" id="t-linehead0581c29"></a>答曰：「不也。」</p>
<p>「阿難！第七識<a class="t" id="t0582a01"></a>住者，無色眾生度一切無量識處，無所有處，<a class="t" id="t0582a02"></a>是無所有處成就遊，謂無所有處天。若有比<a class="t" id="t0582a03"></a>丘知彼識住、知識住習，知滅、知味、知患、<a class="t" id="t0582a04"></a>知出要如真。阿難！此比丘寧可樂彼識住，<a class="t" id="t0582a05"></a>計著住彼識住耶？」</p>
<p><a class="t-linehead" id="t-linehead0582a05"></a>答曰：「不也。」</p>
<p>「阿難！第一<a class="t" id="t0582a06"></a>處者，有色眾生無想無覺，謂無想天。若有<a class="t" id="t0582a07"></a>比丘知彼處、知彼處習，知滅、知味、知患、<a class="t" id="t0582a08"></a>知出要如真。阿難！此比丘寧可樂彼處，計<a class="t" id="t0582a09"></a>著住彼處耶？」</p>
<p><a class="t-linehead" id="t-linehead0582a09"></a>答曰：「不也。」</p>
<p>「阿難！第二處者，<a class="t" id="t0582a10"></a>無色眾生度一切無所有處，非有想非無想<a class="t" id="t0582a11"></a>處，是非有想非無想處成就遊，謂非有想非<a class="t" id="t0582a12"></a>無想處天。若有比丘知彼處、知彼處習，<a class="t" id="t0582a13"></a>知滅、知味、知患、知出要如真。阿難！此比丘<a class="t" id="t0582a14"></a>寧可樂彼處，計著住彼處耶？」</p>
<p><a class="t-linehead" id="t-linehead0582a14"></a>答曰：「不也。」</p>
<p>「阿<a class="t" id="t0582a15"></a>難！若有比丘彼七識住及二處知如真，心<a class="t" id="t0582a16"></a>不染著，得解脫者，是謂比丘阿羅訶，名慧<a class="t" id="t0582a17"></a>解脫。</p>
<p><a class="t-linehead" id="t-linehead0582a17"></a>「復次，阿難！有八解脫。云何為八？色觀<a class="t" id="t0582a18"></a>色，是謂第一解脫。復次，內無色想外觀色，<a class="t" id="t0582a19"></a>是謂第二解脫。復次，淨解脫身作證成就遊，<a class="t" id="t0582a20"></a>是謂第三解脫。復次，度一切色想，滅有對<a class="t" id="t0582a21"></a>想，不念若干想，無量空處，是無量空處成<a class="t" id="t0582a22"></a>就遊，是謂第四解脫。復次，度一切無量空<a class="t" id="t0582a23"></a>處，無量識處，是無量識處成就遊，是謂第<a class="t" id="t0582a24"></a>五解脫。復次，度一切無量識處，無所有處，是<a class="t" id="t0582a25"></a>無所有處成就遊，是謂第六解脫。復次，度一<a class="t" id="t0582a26"></a>切無所有處，非有想非無想處，是非有想非<a class="t" id="t0582a27"></a>無想處成就遊，是謂第七解脫。復次，度一切<a class="t" id="t0582a28"></a>非有想非無想處，想知滅解脫身作證成就<a class="t" id="t0582a29"></a>遊，及慧觀諸漏盡知，是謂第八解脫。阿難！<a class="t" id="t0582b01"></a>若有比丘彼七識住及二處知如真，心不<a class="t" id="t0582b02"></a>染著，得解脫，及此八解脫，順逆身作證成就<a class="t" id="t0582b03"></a>遊，亦慧觀諸漏盡者，是謂比丘阿羅訶，名俱<a class="t" id="t0582b04"></a>解脫。」</p>
<p><a class="t-linehead" id="t-linehead0582b04"></a>佛說如是。尊者阿難及諸比丘聞佛所<a class="t" id="t0582b05"></a>說，歡喜奉行。</p><a class="t" id="t0582b06"></a>
<p class="endsutta"><a class="t-linehead" id="t-linehead0582b06"></a>大因經第一竟<span class="t-note">（五千四百七十二字）</span></p><a class="t" id="t0582b07"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>