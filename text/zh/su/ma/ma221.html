<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma221">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 18</span>
<span class="mirror-right">例品</span></p>
<h1 class="mirror-row">
<span class="mirror-left">221. </span>
<span class="mirror-right">（二二一）箭喻經</span></h1>
</div><a class="t" id="t0804a23"></a>
<p><a class="t-linehead" id="t-linehead0804a23"></a>我聞如是：</p>
<p>一時，佛遊舍衛國，在勝林給孤<a class="t" id="t0804a24"></a>獨園。</p>
<p><a class="t-linehead" id="t-linehead0804a24"></a>爾時，尊者鬘童子獨安靖處，燕坐<a class="t" id="t0804a25"></a>思惟，心作是念：「所謂此見，世尊捨置除却，<a class="t" id="t0804a26"></a>不盡通說，謂世有常，世無有常，世有底，世<a class="t" id="t0804a27"></a>無底，命即是身，為命異身異，如來終，如來<a class="t" id="t0804a28"></a>不終，如來終不終，如來亦非終亦非不終耶？<a class="t" id="t0804a29"></a>我不欲此，我不忍此，我不可此。若世尊<a class="t" id="t0804b01"></a>為我一向說世有常者，我從彼學梵行。若<a class="t" id="t0804b02"></a>世尊不為我一向說世有常者，我當難詰<a class="t" id="t0804b03"></a>彼，捨之而去。如是世無有常，世有底，世無<a class="t" id="t0804b04"></a>底，命即是身，為命異身異，如來終，如來不<a class="t" id="t0804b05"></a>終，如來終不終，如來亦非終亦非不終耶？若<a class="t" id="t0804b06"></a>世尊為我一向說此是真諦，餘皆虛妄言者，<a class="t" id="t0804b07"></a>我從彼學梵行，若世尊不為我一向說此<a class="t" id="t0804b08"></a>是真諦，餘皆虛妄言者，我當難詰彼，捨之<a class="t" id="t0804b09"></a>而去。」</p>
<p><a class="t-linehead" id="t-linehead0804b09"></a>於是，尊者鬘童子則於晡時，從燕<a class="t" id="t0804b10"></a>坐起，往詣佛所，稽首作禮，却坐一面，白<a class="t" id="t0804b11"></a>曰：「世尊！我今獨安靖處，燕坐思惟，心作<a class="t" id="t0804b12"></a>是念：『所謂此見，世尊捨置除却，不盡通說，<a class="t" id="t0804b13"></a>謂世有常，世無有常，世有底，世無底，命即<a class="t" id="t0804b14"></a>是身，為命異身異，如來終，如來不終，如<a class="t" id="t0804b15"></a>來終不終，如來亦非終亦非不終耶？我不<a class="t" id="t0804b16"></a>欲此，我不忍此，我不可此。若世尊一<a class="t" id="t0804b17"></a>向知世有常者，世尊！當為我說。若世尊<a class="t" id="t0804b18"></a>不一向知世有常者，當直言不知也。如<a class="t" id="t0804b19"></a>是世無有常，世有底，世無底，命即是身，為<a class="t" id="t0804b20"></a>命異身異，如來終，如來不終，如來終不<a class="t" id="t0804b21"></a>終，如來亦非終亦非不終耶？若世尊一向<a class="t" id="t0804b22"></a>知此是真諦，餘皆虛妄言者，世尊！當為<a class="t" id="t0804b23"></a>我說。若世尊不一向知此是真諦，餘皆虛<a class="t" id="t0804b24"></a>妄言者，當直言不知也。』」</p>
<p><a class="t-linehead" id="t-linehead0804b24"></a>世尊問曰：「鬘童<a class="t" id="t0804b25"></a>子！我本頗為汝如是說世有常，汝來從我<a class="t" id="t0804b26"></a>學梵行耶？」</p>
<p><a class="t-linehead" id="t-linehead0804b26"></a>鬘童子答曰：「不也。世尊！」</p>
<p>「如是，<a class="t" id="t0804b27"></a>世無有常，世有底，世無底，命即是身，為命<a class="t" id="t0804b28"></a>異身異，如來終，如來不終，如來終不終，如<a class="t" id="t0804b29"></a>來亦非終亦非不終耶？我本頗為汝如是說<a class="t" id="t0804c01"></a>此是真諦，餘皆虛妄言，汝來從我學梵<a class="t" id="t0804c02"></a>行耶？」</p>
<p><a class="t-linehead" id="t-linehead0804c02"></a>鬘童子答曰：「不也。世尊！」</p>
<p>「鬘童子！汝<a class="t" id="t0804c03"></a>本頗向我說，若世尊為我一向說世有常<a class="t" id="t0804c04"></a>者，我當從世尊學梵行耶？」</p>
<p><a class="t-linehead" id="t-linehead0804c04"></a>鬘童子答曰：<a class="t" id="t0804c05"></a>「不也。世尊！」</p>
<p><a class="t-linehead" id="t-linehead0804c05"></a>「如是，世無有常，世有底，世無底，<a class="t" id="t0804c06"></a>命即是身，為命異身異，如來終，如來不終，<a class="t" id="t0804c07"></a>如來終不終，如來亦非終亦非不終耶？鬘童<a class="t" id="t0804c08"></a>子！汝本頗向我說，若世尊為我一向說此<a class="t" id="t0804c09"></a>是真諦，餘皆虛妄言者，我當從世尊學梵<a class="t" id="t0804c10"></a>行耶？」</p>
<p><a class="t-linehead" id="t-linehead0804c10"></a>鬘童子答曰：「不也。世尊！」</p>
<p>世尊告曰：「鬘<a class="t" id="t0804c11"></a>童子，我本不向汝有所說，汝本亦不向<a class="t" id="t0804c12"></a>我有所說，汝愚癡人！何故虛妄誣謗我耶？」</p><a class="t" id="t0804c13"></a>
<p><a class="t-linehead" id="t-linehead0804c13"></a>於是，尊者鬘童子為世尊面訶責數，內懷<a class="t" id="t0804c14"></a>憂慼，低頭默然，失辯無言，如有所伺。</p>
<p><a class="t-linehead" id="t-linehead0804c14"></a>於是，<a class="t" id="t0804c15"></a>世尊面訶鬘童子已，告諸比丘：「若有愚癡<a class="t" id="t0804c16"></a>人作如是念：『若世尊不為我一向說世有<a class="t" id="t0804c17"></a>常者，我不從世尊學梵行。』彼愚癡人竟不<a class="t" id="t0804c18"></a>得知，於其中間而命終也。如是，世無有常，<a class="t" id="t0804c19"></a>世有底，世無底，命即是身，為命異身異，如<a class="t" id="t0804c20"></a>來終，如來不終，如來終不終，如來亦非終<a class="t" id="t0804c21"></a>亦非不終耶？若有愚癡人作如是念：『若世<a class="t" id="t0804c22"></a>尊不為我一向說此是真諦，餘皆虛妄言者，<a class="t" id="t0804c23"></a>我不從世尊學梵行。』彼愚癡人竟不得知，<a class="t" id="t0804c24"></a>於其中間而命終也。</p>
<p><a class="t-linehead" id="t-linehead0804c24"></a>「猶如有人身被毒箭，<a class="t" id="t0804c25"></a>因毒箭故，受極重苦。彼見親族憐念愍傷，<a class="t" id="t0804c26"></a>為求利義饒益安隱，便求箭醫。然彼人者<a class="t" id="t0804c27"></a>方作是念：『未可拔箭，我應先知彼人如<a class="t" id="t0804c28"></a>是姓、如是名、如是生，為長、短、麤、細，為黑、白、<a class="t" id="t0804c29"></a>不黑不白，為剎利族，梵志、居士、工師族，為東<a class="t" id="t0805a01"></a>方、南方、西方、比方耶？未可拔箭，我應先<a class="t" id="t0805a02"></a>知彼弓為柘、為桑、為槻、為角耶？未可拔<a class="t" id="t0805a03"></a>箭，我應先知弓扎，彼為是牛筋、為麞<a class="t" id="t0805a04"></a>鹿筋、為是絲耶？未可拔箭，我應先知弓<a class="t" id="t0805a05"></a>色為黑、為白、為赤、為黃耶？未可拔箭，我<a class="t" id="t0805a06"></a>應先知弓弦為筋、為絲、為紵、為麻耶？未<a class="t" id="t0805a07"></a>可拔箭，我應先知箭簳為木、為竹耶？未<a class="t" id="t0805a08"></a>可拔箭，我應先知箭纏為是牛筋、為麞<a class="t" id="t0805a09"></a>鹿筋、為是絲耶？未可拔箭，我應先知<a class="t" id="t0805a10"></a>箭羽為飄<span class="gaiji">鶭<!--gaiji,鶭,1[防*鳥],2&#x2A062;,3--></span>毛、為鵰鷲毛、為鵾鷄毛、<a class="t" id="t0805a11"></a>為鶴毛耶？未可拔箭，我應先知箭<span class="gaiji">［金＊適］<!--gaiji,,1[金*適],2&#x28BB9;,3--></span><a class="t" id="t0805a12"></a>為錍、為矛、為鈹刀耶？未可拔箭，我應<a class="t" id="t0805a13"></a>先知作箭<span class="gaiji">［金＊適］<!--gaiji,,1[金*適],2&#x28BB9;,3--></span>師如是姓、如是名、如是生，為<a class="t" id="t0805a14"></a>長、短、麤、細，為黑、白、不黑不白，為東方、西方、<a class="t" id="t0805a15"></a>南方、北方耶？』彼人竟不得知，於其中間<a class="t" id="t0805a16"></a>而命終也。</p>
<p><a class="t-linehead" id="t-linehead0805a16"></a>「若有愚癡人作如是念：『若世<a class="t" id="t0805a17"></a>尊不為我一向說世有常者，我不從世尊<a class="t" id="t0805a18"></a>學梵行。』彼愚癡人竟不得知，於其中間<a class="t" id="t0805a19"></a>而命終也。如是，世無有常，世有底，世無<a class="t" id="t0805a20"></a>底，命即是身，為命異身異，如來終，如來<a class="t" id="t0805a21"></a>不終，如來終不終，如來亦非終亦非不終<a class="t" id="t0805a22"></a>耶？若有愚癡人作如是念：『若世尊不為<a class="t" id="t0805a23"></a>我一向說此是真諦，餘皆虛妄言者，我不<a class="t" id="t0805a24"></a>從世尊學梵行。』彼愚癡人竟不得知，於<a class="t" id="t0805a25"></a>其中間而命終也。</p>
<p><a class="t-linehead" id="t-linehead0805a25"></a>「世有常，因此見故，從<a class="t" id="t0805a26"></a>我學梵行者，此事不然。如是，世無有常，<a class="t" id="t0805a27"></a>世有底，世無底，命即是身，為命異身異，如<a class="t" id="t0805a28"></a>來終，如來不終，如來終不終，如來亦<a class="t" id="t0805a29"></a>非終亦非不終耶？因此見故，從我學梵<a class="t" id="t0805b01"></a>行者，此事不然。世有常，有此見故，不<a class="t" id="t0805b02"></a>從我學梵行者，此事不然。如是，世無有<a class="t" id="t0805b03"></a>常，世有底，世無底，命即是身，為命異身異，<a class="t" id="t0805b04"></a>如來終，如來不終，如來終不終，如來亦非<a class="t" id="t0805b05"></a>終亦非不終耶？有此見故，不從我學梵<a class="t" id="t0805b06"></a>行者，此事不然。</p>
<p><a class="t-linehead" id="t-linehead0805b06"></a>「世有常，無此見故，從我<a class="t" id="t0805b07"></a>學梵行者，此事不然。如是，世無有常，世<a class="t" id="t0805b08"></a>有底，世無底，命即是身，為命異身異，如來<a class="t" id="t0805b09"></a>終，如來不終，如來終不終，如來亦非終亦<a class="t" id="t0805b10"></a>非不終耶？無此見故，從我學梵行者，此事<a class="t" id="t0805b11"></a>不然。世有常，無此見故，從我學梵行者，<a class="t" id="t0805b12"></a>此事不然。如是，世無有常，世有底，世無底，<a class="t" id="t0805b13"></a>命即是身，為命異身異，如來終，如來不終，<a class="t" id="t0805b14"></a>如來終不終，如來亦非終亦非不終耶？無此<a class="t" id="t0805b15"></a>見故，不從我學梵行者，此事不然。</p>
<p><a class="t-linehead" id="t-linehead0805b15"></a>「世<a class="t" id="t0805b16"></a>有常者，有生、有老、有病、有死，愁慼、啼哭、<a class="t" id="t0805b17"></a>憂苦、懊惱，如是此淳大苦陰生。如是，世無<a class="t" id="t0805b18"></a>常，世有底，世無底，命即是身，為命異身異，<a class="t" id="t0805b19"></a>如來終，如來不終，如來終不終，如來亦<a class="t" id="t0805b20"></a>非終亦非不終者，有生、有老、有病、有死，愁<a class="t" id="t0805b21"></a>慼、啼哭、憂苦、懊惱，如是此淳大苦陰生。</p>
<p><a class="t-linehead" id="t-linehead0805b21"></a>「世<a class="t" id="t0805b22"></a>有常，我不一向說此。以何等故，我不一<a class="t" id="t0805b23"></a>向說此？此非義相應，非法相應，非梵行<a class="t" id="t0805b24"></a>本，不趣智、不趣覺、不趣涅槃，是故我<a class="t" id="t0805b25"></a>不一向說此。如是，世無常，世有底，世無<a class="t" id="t0805b26"></a>底，命即是身，為命異身異，如來終，如來不<a class="t" id="t0805b27"></a>終，如來終不終，如來亦非終亦非不終，我<a class="t" id="t0805b28"></a>不一向說此。以何等故，我不一向說此？<a class="t" id="t0805b29"></a>此非義相應，非法相應，非梵行本，不趣<a class="t" id="t0805c01"></a>智、不趣覺、不趣涅槃，是故我不一向說<a class="t" id="t0805c02"></a>此也。何等法我一向說耶？此義我一向<a class="t" id="t0805c03"></a>說，苦、苦習、苦滅、苦滅道跡，我一向說。以<a class="t" id="t0805c04"></a>何等故，我一向說此？此是義相應，是法相<a class="t" id="t0805c05"></a>應，是梵行本，趣智、趣覺、趣於涅槃，是故<a class="t" id="t0805c06"></a>我一向說此。是為不可說者則不說，可說<a class="t" id="t0805c07"></a>者則說，當如是持，當如是學。」</p>
<p><a class="t-linehead" id="t-linehead0805c07"></a>佛說如<a class="t" id="t0805c08"></a>是。彼諸比丘聞佛所說，歡喜奉行。</p><a class="t" id="t0805c09"></a>
<p class="endsutta"><a class="t-linehead" id="t-linehead0805c09"></a>箭喻經第十竟<span class="t-note">（二千二十七字）</span></p><a class="t" id="t0805c10"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>