<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma148">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left">148. </span>
<span class="mirror-right">（一四八）何苦經</span></h1>
</div><a class="t" id="t0659b17"></a>
<p><a class="t-linehead" id="t-linehead0659b17"></a>我聞如是：</p>
<p>一時，佛遊舍衛國，在勝林給孤獨<a class="t" id="t0659b18"></a>園。</p>
<p><a class="t-linehead" id="t-linehead0659b18"></a>爾時，生聞梵志中後彷徉，往詣佛所，共相<a class="t" id="t0659b19"></a>問訊，却坐一面，白曰：「瞿曇！我欲有所問，聽<a class="t" id="t0659b20"></a>乃敢陳。」</p>
<p><a class="t-linehead" id="t-linehead0659b20"></a>世尊告曰：「梵志！恣汝所問。」</p>
<p>生聞梵<a class="t" id="t0659b21"></a>志即便問曰：「瞿曇！在家者有何苦？出家學道<a class="t" id="t0659b22"></a>者有何苦耶？」</p>
<p><a class="t-linehead" id="t-linehead0659b22"></a>世尊答曰：「梵志！在家者，以<a class="t" id="t0659b23"></a>不自在為苦，出家學道者，以自在為苦。」</p>
<p><a class="t-linehead" id="t-linehead0659b23"></a>生<a class="t" id="t0659b24"></a>聞梵志復問曰：「瞿曇！在家者，云何以不自在<a class="t" id="t0659b25"></a>為苦？出家學道者，云何以自在為苦耶？」</p>
<p><a class="t-linehead" id="t-linehead0659b25"></a>世<a class="t" id="t0659b26"></a>尊答曰：「梵志！若在家者，錢不增長，金、銀、真珠、<a class="t" id="t0659b27"></a>琉璃、水精悉不增長，畜牧、穀米及奴婢使<a class="t" id="t0659b28"></a>亦不增長，爾時，在家憂苦愁慼。因此故在家<a class="t" id="t0659b29"></a>者多有憂苦，多懷愁慼。梵志！若出家學道<a class="t" id="t0659c01"></a>者行隨其欲，行隨恚、癡，爾時，出家學道憂苦<a class="t" id="t0659c02"></a>愁慼。因此故出家學道者多有憂苦，多懷<a class="t" id="t0659c03"></a>愁慼。梵志！如是在家者，以不自在為苦，出<a class="t" id="t0659c04"></a>家學道者，以自在為苦。」</p>
<p><a class="t-linehead" id="t-linehead0659c04"></a>生聞梵志復問曰：<a class="t" id="t0659c05"></a>「瞿曇！在家者有何樂？出家學道者有何樂<a class="t" id="t0659c06"></a>耶？」</p>
<p><a class="t-linehead" id="t-linehead0659c06"></a>世尊答曰：「梵志！在家者，以自在為樂，出<a class="t" id="t0659c07"></a>家學道者，以不自在為樂。」</p>
<p><a class="t-linehead" id="t-linehead0659c07"></a>生聞梵志復問<a class="t" id="t0659c08"></a>曰：「瞿曇！在家者，云何以自在為樂？出家學<a class="t" id="t0659c09"></a>道者，云何以不自在為樂耶？」</p>
<p><a class="t-linehead" id="t-linehead0659c09"></a>世尊答曰：「梵<a class="t" id="t0659c10"></a>志！若在家者錢得增長，金、銀、真珠、琉璃、水<a class="t" id="t0659c11"></a>精皆得增長，畜牧、穀米及奴婢使亦得增<a class="t" id="t0659c12"></a>長，爾時，在家快樂歡喜。因此故在家者多快<a class="t" id="t0659c13"></a>樂歡喜。梵志！出家學道者行不隨欲，行不<a class="t" id="t0659c14"></a>隨恚、癡，爾時，出家學道快樂歡喜。因此故出<a class="t" id="t0659c15"></a>家學道者多快樂歡喜。梵志！如是在家者，以<a class="t" id="t0659c16"></a>自在為樂，出家學道者，以不自在為樂。」</p>
<p><a class="t-linehead" id="t-linehead0659c16"></a>生<a class="t" id="t0659c17"></a>聞梵志復問曰：「瞿曇！以何事故，令天及人<a class="t" id="t0659c18"></a>必無利義？以何事故，令天及人必有利義？」</p><a class="t" id="t0659c19"></a>
<p><a class="t-linehead" id="t-linehead0659c19"></a>世尊答曰：「梵志！若天及人共諍者，必無利義，<a class="t" id="t0659c20"></a>若天及人不諍者，必有利義。」</p>
<p><a class="t-linehead" id="t-linehead0659c20"></a>生聞梵志復問<a class="t" id="t0659c21"></a>曰：「瞿曇！云何天及人共諍者，必無利義？云何<a class="t" id="t0659c22"></a>天及人不諍者，必有利義耶？」</p>
<p><a class="t-linehead" id="t-linehead0659c22"></a>世尊答曰：「梵<a class="t" id="t0659c23"></a>志！若時天及人鬪諍怨憎者，爾時，天及人憂<a class="t" id="t0659c24"></a>苦愁慼，因此故天及人多有憂苦，多懷愁<a class="t" id="t0659c25"></a>慼。梵志！若時天及人不鬪諍、不怨憎者，爾時，<a class="t" id="t0659c26"></a>天及人快樂歡喜，因此故天及人多快樂、多<a class="t" id="t0659c27"></a>歡喜。梵志！如是天及人共諍者，必無利義，<a class="t" id="t0659c28"></a>天及人不諍者，必有利義。」</p>
<p><a class="t-linehead" id="t-linehead0659c28"></a>生聞梵志復問曰：<a class="t" id="t0659c29"></a>「瞿曇！以何事故，令天及人必不得饒益，必<a class="t" id="t0660a01"></a>得其苦？以何事故，令天及人必得饒益，必<a class="t" id="t0660a02"></a>得其樂？」</p>
<p><a class="t-linehead" id="t-linehead0660a02"></a>世尊答曰：「梵志！若天及人行於非<a class="t" id="t0660a03"></a>法及行惡者，必不得益，必得其苦。若天及<a class="t" id="t0660a04"></a>人能行如法，不行惡者，必得饒益，必得其<a class="t" id="t0660a05"></a>樂。」</p>
<p><a class="t-linehead" id="t-linehead0660a05"></a>生聞梵志復問曰：「瞿曇！天及人云何行於<a class="t" id="t0660a06"></a>非法及行惡者，必不得益，必得其苦？天及<a class="t" id="t0660a07"></a>人云何行如法，不行惡者，必得饒益，必得<a class="t" id="t0660a08"></a>其樂？」</p>
<p><a class="t-linehead" id="t-linehead0660a08"></a>世尊答曰：「梵志！天及人身行非法及<a class="t" id="t0660a09"></a>行惡，口、意行非法及行惡者，爾時，天及人<a class="t" id="t0660a10"></a>必當減損，阿修羅必當興盛。梵志！若天及<a class="t" id="t0660a11"></a>人身行如法，守護其身，口、意行如法，守護<a class="t" id="t0660a12"></a>口、意者，爾時，天及人必當興盛，阿修羅必<a class="t" id="t0660a13"></a>當減損。梵志！如是天及人行於非法及行<a class="t" id="t0660a14"></a>惡者，必得不益，必得其苦。梵志！如是天及<a class="t" id="t0660a15"></a>人能行如法，不行惡者，必得饒益，必得<a class="t" id="t0660a16"></a>其樂。」</p>
<p><a class="t-linehead" id="t-linehead0660a16"></a>生聞梵志復問曰：「瞿曇！云何觀惡知<a class="t" id="t0660a17"></a>識？」</p>
<p><a class="t-linehead" id="t-linehead0660a17"></a>世尊答曰：「梵志！當觀惡知識猶如月也。」</p><a class="t" id="t0660a18"></a>
<p><a class="t-linehead" id="t-linehead0660a18"></a>生聞梵志復問曰：「瞿曇！云何當觀惡知識猶<a class="t" id="t0660a19"></a>如月耶？」</p>
<p><a class="t-linehead" id="t-linehead0660a19"></a>世尊答曰：「梵志！如向盡月，日日稍<a class="t" id="t0660a20"></a>減，宮殿亦減，光明亦減，形色亦減，日日盡去。<a class="t" id="t0660a21"></a>梵志！有時月乃至於盡，都不復見。梵志！惡<a class="t" id="t0660a22"></a>知識人於如來正法、律亦得其信，彼得信<a class="t" id="t0660a23"></a>已，則於後時而不孝順，亦不恭敬，所行不<a class="t" id="t0660a24"></a>順，不立正智，不趣向法次法，彼便失信，<a class="t" id="t0660a25"></a>持戒、博聞、庶幾、智慧亦復失之。梵志！有時<a class="t" id="t0660a26"></a>此惡知識教滅善法，猶如月盡。梵志！如<a class="t" id="t0660a27"></a>是當觀惡知識猶如月也。」</p>
<p><a class="t-linehead" id="t-linehead0660a27"></a>生聞梵志復問曰：<a class="t" id="t0660a28"></a>「瞿曇！云何觀善知識？」</p>
<p><a class="t-linehead" id="t-linehead0660a28"></a>世尊答曰：「梵志！當<a class="t" id="t0660a29"></a>觀善知識猶如月也。」</p>
<p><a class="t-linehead" id="t-linehead0660a29"></a>生聞梵志復問曰：「瞿曇！<a class="t" id="t0660b01"></a>云何當觀善知識猶如月耶？」</p>
<p><a class="t-linehead" id="t-linehead0660b01"></a>世尊答曰：「梵<a class="t" id="t0660b02"></a>志！猶如月初生，少壯明淨，日日增長。梵志！或<a class="t" id="t0660b03"></a>時月十五日，其殿豐滿。梵志！如是善知識<a class="t" id="t0660b04"></a>於如來正法、律得信，彼得信已，而於後時<a class="t" id="t0660b05"></a>孝順恭敬，所行隨順，立於正智，趣向法次<a class="t" id="t0660b06"></a>法，彼增長信，持戒、博聞、庶幾、智慧亦復增長。<a class="t" id="t0660b07"></a>梵志！有時彼善知識善法具足，如十五日月。<a class="t" id="t0660b08"></a>梵志！如是當觀善知識猶如月也。」</p>
<p><a class="t-linehead" id="t-linehead0660b08"></a>於是，世<a class="t" id="t0660b09"></a>尊說此頌曰：</p><a class="t" id="t0660b10"></a>
<blockquote class="gatha">
<p>「譬如月無垢，　　遊於虛空界，<a class="t" id="t0660b11"></a><br>
一切世星宿，　　悉翳其光明。<a class="t" id="t0660b12"></a><br>
如是信博聞，　　庶幾無慳貪，<a class="t" id="t0660b13"></a><br>
世間一切慳，　　悉翳施光明。<a class="t" id="t0660b14"></a><br>
猶如有大龍，　　興起雲雷電，<a class="t" id="t0660b15"></a><br>
雨下極滂沛，　　充滿一切地。<a class="t" id="t0660b16"></a><br>
如是信博聞，　　庶幾無慳貪，<a class="t" id="t0660b17"></a><br>
施飲食豐足，　　樂勸增廣施。<a class="t" id="t0660b18"></a><br>
如是極雷震，　　如天降時雨，<a class="t" id="t0660b19"></a><br>
彼福雨廣大，　　施主之所雨。<a class="t" id="t0660b20"></a><br>
錢財多名譽，　　得生於善處，<a class="t" id="t0660b21"></a><br>
彼當受於福，　　死已生天上。」</p></blockquote><a class="t" id="t0660b22"></a>
<p><a class="t-linehead" id="t-linehead0660b22"></a>佛說如是。生聞梵志聞佛所說，歡喜奉行。</p><a class="t" id="t0660b23"></a>
<p class="endsutta"><a class="t-linehead" id="t-linehead0660b23"></a>何苦經第七竟<span class="t-note">（一千四百二十五字）</span></p><a class="t" id="t0660b24"></a><p class="endsection"><span class="t-juanname">中阿含經卷第三十六<span class="t-note">（九千一百六十五字）</span></span></p>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
