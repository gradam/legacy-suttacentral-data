<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma27">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left">27. To Dhānañjāni</span>
<span class="mirror-right">（二七）梵志陀然經</span></h1>
</div><a class="t" id="t0456a24"></a>
<p><a class="t-linehead" id="t-linehead0456a24"></a>我聞如是：</p>
<p>一時，佛遊王舍城，在竹林加蘭<a class="t" id="t0456a25"></a>哆園，與大比丘眾俱，共受夏坐。爾時，尊<a class="t" id="t0456a26"></a>者舍梨子在舍衛國亦受夏坐。</p>
<p><a class="t-linehead" id="t-linehead0456a26"></a>是時，有一<a class="t" id="t0456a27"></a>比丘於王舍城受夏坐訖，過三月已，補治<a class="t" id="t0456a28"></a>衣竟，攝衣持鉢，從王舍城往舍衛國，住<a class="t" id="t0456a29"></a>勝林給孤獨園。彼一比丘往詣尊者舍梨子<a class="t" id="t0456b01"></a>所，稽首禮足，却坐一面。</p>
<p><a class="t-linehead" id="t-linehead0456b01"></a>尊者舍梨子問曰：<a class="t" id="t0456b02"></a>「賢者！從何處來，於何夏坐？」</p>
<p><a class="t-linehead" id="t-linehead0456b02"></a>彼一比丘答曰：<a class="t" id="t0456b03"></a>「尊者舍梨子！我從王舍城來，在王舍城受<a class="t" id="t0456b04"></a>夏坐。」</p>
<p><a class="t-linehead" id="t-linehead0456b04"></a>復問：「賢者！世尊在王舍城受夏坐，聖<a class="t" id="t0456b05"></a>體康強，安快無病，起居輕便，氣力如常耶？」</p>
<p><a class="t-linehead" id="t-linehead0456b05"></a>答<a class="t" id="t0456b06"></a>曰：「如是。尊者舍梨子！世尊在王舍城受夏<a class="t" id="t0456b07"></a>坐，聖體康強，安快無病，起居輕便，氣力如常。」</p><a class="t" id="t0456b08"></a>
<p><a class="t-linehead" id="t-linehead0456b08"></a>復問：「賢者！比丘眾、比丘尼眾在王舍城受<a class="t" id="t0456b09"></a>夏坐，聖體康強，安快無病，起居輕便，氣力如<a class="t" id="t0456b10"></a>常，欲數見佛，樂聞法耶？」</p>
<p><a class="t-linehead" id="t-linehead0456b10"></a>答曰：「如是。尊者舍<a class="t" id="t0456b11"></a>梨子！比丘眾、比丘尼眾在王舍城受夏坐，<a class="t" id="t0456b12"></a>聖體康強，安快無病，起居輕便，氣力如常，欲<a class="t" id="t0456b13"></a>數見佛，盡樂聞法。」</p>
<p><a class="t-linehead" id="t-linehead0456b13"></a>復問：「賢者！優婆塞眾、優婆<a class="t" id="t0456b14"></a>夷眾住王舍城，身體康強，安快無病，起居輕<a class="t" id="t0456b15"></a>便，氣力如常，欲數見佛，樂聞法耶？」</p>
<p><a class="t-linehead" id="t-linehead0456b15"></a>答曰：「如<a class="t" id="t0456b16"></a>是。尊者舍梨子！優婆塞眾、優婆夷眾住王舍<a class="t" id="t0456b17"></a>城，身體康強，安快無病，起居輕便，氣力如常，<a class="t" id="t0456b18"></a>欲數見佛，盡樂聞法。」</p>
<p><a class="t-linehead" id="t-linehead0456b18"></a>復問：「賢者！若干異學<a class="t" id="t0456b19"></a>沙門、梵志在王舍城受夏坐，身體康強，安<a class="t" id="t0456b20"></a>快無病，起居輕便，氣力如常，欲數見佛，樂<a class="t" id="t0456b21"></a>聞法耶？」</p>
<p><a class="t-linehead" id="t-linehead0456b21"></a>答曰：「如是。尊者舍梨子！若干異<a class="t" id="t0456b22"></a>學沙門、梵志在王舍城受夏坐，身體康強，<a class="t" id="t0456b23"></a>安快無病，起居輕便，氣力如常，欲數見佛，<a class="t" id="t0456b24"></a>盡樂聞法。」</p>
<p><a class="t-linehead" id="t-linehead0456b24"></a>復問：「賢者！在王舍城有一梵志，<a class="t" id="t0456b25"></a>名曰陀然，是我昔日未出家友，賢者識<a class="t" id="t0456b26"></a>耶？」</p>
<p><a class="t-linehead" id="t-linehead0456b26"></a>答曰：「識之。」</p>
<p>復問：「賢者！梵志陀然住王舍<a class="t" id="t0456b27"></a>城，身體康強，安快無病，起居輕便，氣力如常，<a class="t" id="t0456b28"></a>欲數見佛，樂聞法耶？」</p>
<p><a class="t-linehead" id="t-linehead0456b28"></a>答曰：「尊者舍梨子！梵<a class="t" id="t0456b29"></a>志陀然住王舍城，身體康強，安快無病，起居<a class="t" id="t0456c01"></a>輕便，氣力如常，不欲見佛，不樂聞法，所以<a class="t" id="t0456c02"></a>者何？尊者舍梨子！梵志陀然而不精進，犯<a class="t" id="t0456c03"></a>於禁戒，彼依傍於王，欺誑梵志、居士，依恃<a class="t" id="t0456c04"></a>梵志、居士，欺誑於王。」</p>
<p><a class="t-linehead" id="t-linehead0456c04"></a>尊者舍梨子聞已，於<a class="t" id="t0456c05"></a>舍衛國受夏坐訖，過三月已，補治衣竟，<a class="t" id="t0456c06"></a>攝衣持鉢，從舍衛國往詣王舍城，住竹林<a class="t" id="t0456c07"></a>加蘭哆園。</p>
<p><a class="t-linehead" id="t-linehead0456c07"></a>於是，尊者舍梨子過夜平旦，著<a class="t" id="t0456c08"></a>衣持鉢，入王舍城，次行乞食，乞食已，竟往<a class="t" id="t0456c09"></a>至梵志陀然家。是時，梵志陀然從其家出，至<a class="t" id="t0456c10"></a>泉水邊苦治居民。梵志陀然遙見尊者舍<a class="t" id="t0456c11"></a>梨子來，從坐而起，偏袒著衣，叉手向尊者<a class="t" id="t0456c12"></a>舍梨子讚曰：「善來，舍梨子！舍梨子久不來<a class="t" id="t0456c13"></a>此。」於是，梵志陀然敬心扶抱尊者舍梨子，<a class="t" id="t0456c14"></a>將入家中，為敷好床，請使令坐。尊者舍<a class="t" id="t0456c15"></a>梨子即坐其床，梵志陀然見尊者舍梨子坐<a class="t" id="t0456c16"></a>已，執金澡灌，請尊者舍梨子食。</p>
<p><a class="t-linehead" id="t-linehead0456c16"></a>尊者舍梨<a class="t" id="t0456c17"></a>子曰：「止！止！陀然！但心喜足。」</p>
<p><a class="t-linehead" id="t-linehead0456c17"></a>梵志陀然復再三<a class="t" id="t0456c18"></a>請食，尊者舍梨子亦再三語曰：「止！止！陀然，但<a class="t" id="t0456c19"></a>心喜足。」</p>
<p><a class="t-linehead" id="t-linehead0456c19"></a>是時，梵志陀然問曰：「舍梨子！何故入<a class="t" id="t0456c20"></a>如是家而不肯食？」</p>
<p><a class="t-linehead" id="t-linehead0456c20"></a>答曰：「陀然！汝不精進，<a class="t" id="t0456c21"></a>犯於禁戒，依傍於王，欺誑梵志、居士，依傍<a class="t" id="t0456c22"></a>梵志、居士，欺誑於王。」</p>
<p><a class="t-linehead" id="t-linehead0456c22"></a>梵志陀然答曰：「舍梨子！<a class="t" id="t0456c23"></a>當知我今在家，以家業為事，我應自安隱，<a class="t" id="t0456c24"></a>供養父母，瞻視妻子，供給奴婢，當輸王租，<a class="t" id="t0456c25"></a>祠祀諸天，祭餟先祖及布施沙門、梵志，為<a class="t" id="t0456c26"></a>後生天而得長壽，得樂果報故。舍梨子！是<a class="t" id="t0456c27"></a>一切事不可得疑，一向從法。」</p>
<p><a class="t-linehead" id="t-linehead0456c27"></a>於是，尊者舍<a class="t" id="t0456c28"></a>梨子告曰：「陀然！我今問汝，隨所解答。梵志<a class="t" id="t0456c29"></a>陀然！於意云何？若使有人為父母故而行<a class="t" id="t0457a01"></a>作惡，因行惡故，身壞命終趣至惡處，生地<a class="t" id="t0457a02"></a>獄中。生地獄已，獄卒執捉，極苦治時，彼向<a class="t" id="t0457a03"></a>獄卒而作是語：『獄卒！當知，莫苦治我。所以<a class="t" id="t0457a04"></a>者何？我為父母故而行作惡。』云何？陀然！彼<a class="t" id="t0457a05"></a>人可得從地獄卒脫此苦耶？」</p>
<p><a class="t-linehead" id="t-linehead0457a05"></a>答曰：「不也。」</p><a class="t" id="t0457a06"></a>
<p><a class="t-linehead" id="t-linehead0457a06"></a>復問：「陀然！於意云何？若復有人為妻子故<a class="t" id="t0457a07"></a>而行作惡，因行惡故，身壞命終趣至惡處<a class="t" id="t0457a08"></a>生地獄中。生地獄已，獄卒執捉，極苦治時，<a class="t" id="t0457a09"></a>彼向獄卒而作是語：『獄卒！當知，莫苦治我。<a class="t" id="t0457a10"></a>所以者何？我為妻子故而行作惡。』云何？陀<a class="t" id="t0457a11"></a>然！彼人可得從地獄卒脫此苦耶？」</p>
<p><a class="t-linehead" id="t-linehead0457a11"></a>答曰：<a class="t" id="t0457a12"></a>「不也。」</p>
<p><a class="t-linehead" id="t-linehead0457a12"></a>復問：「陀然！於意云何？若復有人為奴<a class="t" id="t0457a13"></a>婢故，而行作惡，因行惡故，身壞命終趣至<a class="t" id="t0457a14"></a>惡處，生地獄中。生地獄已，獄卒執捉，極苦<a class="t" id="t0457a15"></a>治時，彼向獄卒而作是語：『獄卒！當知，莫苦<a class="t" id="t0457a16"></a>治我。所以者何？我為奴婢故而行作惡。』云<a class="t" id="t0457a17"></a>何？陀然，彼人可得從地獄卒脫此苦耶？」</p>
<p><a class="t-linehead" id="t-linehead0457a17"></a>答<a class="t" id="t0457a18"></a>曰：「不也。」</p>
<p><a class="t-linehead" id="t-linehead0457a18"></a>復問：「陀然！於意云何？若復有人為<a class="t" id="t0457a19"></a>王、為天、為先祖，為沙門、梵志故，而行作惡，<a class="t" id="t0457a20"></a>因行惡故，身壞命終趣至惡處，生地獄<a class="t" id="t0457a21"></a>中。生地獄已，獄卒執捉，極苦治時，彼向獄<a class="t" id="t0457a22"></a>卒而作是語：『獄卒！當知，莫苦治我。所以者<a class="t" id="t0457a23"></a>何？我為王、為天、為先祖，為沙門、梵志故，而<a class="t" id="t0457a24"></a>行作惡。』云何？陀然，彼人可得從地獄卒脫<a class="t" id="t0457a25"></a>此苦耶？」</p>
<p><a class="t-linehead" id="t-linehead0457a25"></a>答曰：「不也。」</p>
<p>「陀然！族姓子可得如法、<a class="t" id="t0457a26"></a>如業、如功德得錢財，尊重奉敬孝養父母，<a class="t" id="t0457a27"></a>行福德業，不作惡業。陀然！若族姓子如法、<a class="t" id="t0457a28"></a>如業、如功德得錢財，尊重奉敬孝養父母，<a class="t" id="t0457a29"></a>行福德業，不作惡業者，彼便為父母之所<a class="t" id="t0457b01"></a>愛念，而作是言：『令汝強健，壽考無窮。所以<a class="t" id="t0457b02"></a>者何？我由汝故，安隱快樂。』陀然！若有人極<a class="t" id="t0457b03"></a>為父母所愛念者，其德日進，終無衰退。</p><a class="t" id="t0457b04"></a>
<p><a class="t-linehead" id="t-linehead0457b04"></a>「陀然！族姓子可得如法、如業、如功德得錢<a class="t" id="t0457b05"></a>財，愛念妻子，供給瞻視，行福德業，不作<a class="t" id="t0457b06"></a>惡業。陀然！若族姓子如法、如業、如功德得錢<a class="t" id="t0457b07"></a>財，愛念妻子，供給瞻視，行福德業，不作惡<a class="t" id="t0457b08"></a>業者，彼便為妻子之所尊重，而作是言：『願<a class="t" id="t0457b09"></a>尊強健，壽考無窮。所以者何？我由尊故，安隱<a class="t" id="t0457b10"></a>快樂。』陀然！若有人極為妻子所尊重者，其<a class="t" id="t0457b11"></a>德日進，終無衰退。</p>
<p><a class="t-linehead" id="t-linehead0457b11"></a>「陀然！族姓子可得如法、<a class="t" id="t0457b12"></a>如業、如功德得錢財，愍傷奴婢，給恤瞻視，<a class="t" id="t0457b13"></a>行福德業，不作惡業。陀然！若族姓子如法、<a class="t" id="t0457b14"></a>如業、如功德得錢財，愍傷奴婢，給恤瞻視，<a class="t" id="t0457b15"></a>行福德業，不作惡業者，彼便為奴婢之所<a class="t" id="t0457b16"></a>尊重，而作是言：『願令大家強健，壽考無窮。<a class="t" id="t0457b17"></a>所以者何？由大家故，我得安隱。』陀然！若有<a class="t" id="t0457b18"></a>人極為奴婢所尊重者，其德日進，終無衰<a class="t" id="t0457b19"></a>退。</p>
<p><a class="t-linehead" id="t-linehead0457b19"></a>「陀然！族姓子可得如法、如業、如功德得<a class="t" id="t0457b20"></a>錢財，尊重供養沙門、梵志，行福德業，不作<a class="t" id="t0457b21"></a>惡業。陀然！若族姓子如法、如業、如功德得錢<a class="t" id="t0457b22"></a>財，尊重供養沙門、梵志，行福德業，不作惡<a class="t" id="t0457b23"></a>業者，彼便極為沙門、梵志之所愛念，而作<a class="t" id="t0457b24"></a>是言：『令施主強健，壽考無窮。所以者何？我<a class="t" id="t0457b25"></a>由施主故，得安隱快樂。』陀然！若有人極為<a class="t" id="t0457b26"></a>沙門、梵志所愛念者，其德日進，終無衰退。」</p><a class="t" id="t0457b27"></a>
<p><a class="t-linehead" id="t-linehead0457b27"></a>於是，梵志陀然即從坐起，偏袒著衣，叉手<a class="t" id="t0457b28"></a>向尊者舍梨子白曰：「舍梨子！我有愛婦，名<a class="t" id="t0457b29"></a>曰端正，我惑彼故，而為放逸，大作罪業。舍<a class="t" id="t0457c01"></a>梨子！我從今日始，捨端正婦，自歸尊者舍<a class="t" id="t0457c02"></a>梨子。」</p>
<p><a class="t-linehead" id="t-linehead0457c02"></a>尊者舍梨子答曰：「陀然！汝莫歸我，我<a class="t" id="t0457c03"></a>所歸佛汝應自歸。」</p>
<p><a class="t-linehead" id="t-linehead0457c03"></a>梵志陀然白曰：「尊者舍<a class="t" id="t0457c04"></a>梨子！我從今日自歸於佛、法及比丘眾，唯<a class="t" id="t0457c05"></a>願尊者舍梨子受我為佛優婆塞，終身自歸，<a class="t" id="t0457c06"></a>乃至命盡。」</p>
<p><a class="t-linehead" id="t-linehead0457c06"></a>於是，尊者舍梨子為梵志陀然說<a class="t" id="t0457c07"></a>法，勸發渴仰，成就歡喜，無量方便為彼說<a class="t" id="t0457c08"></a>法，勸發渴仰，成就歡喜已，從坐起去，遊<a class="t" id="t0457c09"></a>王舍城，住經數日，攝衣持鉢，從王舍城出，<a class="t" id="t0457c10"></a>往詣南山，住南山村北尸攝惒林中。</p>
<p><a class="t-linehead" id="t-linehead0457c10"></a>彼時，有<a class="t" id="t0457c11"></a>一比丘遊王舍城，住經數日，攝衣持鉢，從<a class="t" id="t0457c12"></a>王舍城出，亦至南山，住南山村北尸攝惒<a class="t" id="t0457c13"></a>林中。</p>
<p><a class="t-linehead" id="t-linehead0457c13"></a>於是，彼一比丘往詣尊者舍梨子所，稽<a class="t" id="t0457c14"></a>首禮足，却坐一面。</p>
<p><a class="t-linehead" id="t-linehead0457c14"></a>尊者舍梨子問曰：「賢者！從<a class="t" id="t0457c15"></a>何處來？何處遊行？」</p>
<p><a class="t-linehead" id="t-linehead0457c15"></a>比丘答曰：「尊者舍梨子！我<a class="t" id="t0457c16"></a>從王舍城來，遊行王舍城。」</p>
<p><a class="t-linehead" id="t-linehead0457c16"></a>復問：「賢者！知王<a class="t" id="t0457c17"></a>舍城有一梵志，名曰陀然，是我昔日未出<a class="t" id="t0457c18"></a>家友耶？」</p>
<p><a class="t-linehead" id="t-linehead0457c18"></a>答曰：「知也。」</p>
<p>復問：「賢者！梵志陀然住<a class="t" id="t0457c19"></a>王舍城，身體康強，安快無病，起居輕便，氣力<a class="t" id="t0457c20"></a>如常，欲數見佛，樂聞法耶？」</p>
<p><a class="t-linehead" id="t-linehead0457c20"></a>答曰：「尊者舍梨<a class="t" id="t0457c21"></a>子！梵志陀然欲數見佛，欲數聞法，但不安<a class="t" id="t0457c22"></a>快，氣力轉衰。所以者何？尊者舍梨子！梵志陀<a class="t" id="t0457c23"></a>然今者疾病，極困危篤，或能因此而至命終。」</p><a class="t" id="t0457c24"></a>
<p><a class="t-linehead" id="t-linehead0457c24"></a>尊者舍梨子聞是語已，即攝衣持鉢，從南<a class="t" id="t0457c25"></a>山出，至王舍城，住竹林加蘭哆園。於是，尊<a class="t" id="t0457c26"></a>者舍梨子過夜平旦，著衣持鉢，往詣梵志<a class="t" id="t0457c27"></a>陀然家。梵志陀然遙見尊者舍梨子來，見已<a class="t" id="t0457c28"></a>便欲從床而起，尊者舍梨子見梵志陀然<a class="t" id="t0457c29"></a>欲從床起，便止彼曰：「梵志陀然！汝臥勿起，<a class="t" id="t0458a01"></a>更有餘床，我自別坐。」</p>
<p><a class="t-linehead" id="t-linehead0458a01"></a>於是，尊者舍梨子即坐<a class="t" id="t0458a02"></a>其床，坐已，問曰：「陀然！所患今者何似，飲食多<a class="t" id="t0458a03"></a>少，疾苦轉損，不至增耶？」</p>
<p><a class="t-linehead" id="t-linehead0458a03"></a>陀然答曰：「所患至困，<a class="t" id="t0458a04"></a>飲食不進，疾苦但增而不覺損。尊者舍梨<a class="t" id="t0458a05"></a>子！猶如力士以利刀刺頭，但生極苦，我今<a class="t" id="t0458a06"></a>頭痛亦復如是。尊者舍梨子！猶如力士以<a class="t" id="t0458a07"></a>緊索繩而纏絡頭，但生極苦，我今頭痛亦<a class="t" id="t0458a08"></a>復如是。尊者舍梨子！猶屠牛兒而以利刀<a class="t" id="t0458a09"></a>破於牛腹，但生極苦，我今腹痛亦復如是。<a class="t" id="t0458a10"></a>尊者舍梨子！猶兩力士捉一羸人在火上炙，<a class="t" id="t0458a11"></a>但生極苦，我今身痛，舉體生苦，但增不減，<a class="t" id="t0458a12"></a>亦復如是。」</p>
<p><a class="t-linehead" id="t-linehead0458a12"></a>尊者舍梨子告曰：「陀然！我今問<a class="t" id="t0458a13"></a>汝，隨所解答。梵志陀然！於意云何？地獄、畜<a class="t" id="t0458a14"></a>生，何者為勝？」</p>
<p><a class="t-linehead" id="t-linehead0458a14"></a>陀然答曰：「畜生勝也。」</p>
<p>復問：「陀然！<a class="t" id="t0458a15"></a>畜生、餓鬼，何者為勝？」</p>
<p><a class="t-linehead" id="t-linehead0458a15"></a>陀然答曰：「餓鬼勝也。」</p>
<p>復<a class="t" id="t0458a16"></a>問：「陀然！餓鬼比人，何者為勝？」</p>
<p><a class="t-linehead" id="t-linehead0458a16"></a>陀然答曰：「人<a class="t" id="t0458a17"></a>為勝也。」</p>
<p><a class="t-linehead" id="t-linehead0458a17"></a>復問：「陀然！人、四王天，何者為勝？」</p>
<p>陀<a class="t" id="t0458a18"></a>然答曰：「四王天勝。」</p>
<p><a class="t-linehead" id="t-linehead0458a18"></a>復問：「陀然！四王天、三十三<a class="t" id="t0458a19"></a>天，何者為勝？」</p>
<p><a class="t-linehead" id="t-linehead0458a19"></a>陀然答曰：「三十三天勝。」</p>
<p>復問：<a class="t" id="t0458a20"></a>「陀然！三十三天、<span class="gaiji">［火＊僉］<!--gaiji,,1[火*僉],2&#x3DFF;,3--></span>摩天，何者為勝？」</p>
<p><a class="t-linehead" id="t-linehead0458a20"></a>陀然答<a class="t" id="t0458a21"></a>曰：「<span class="gaiji">［火＊僉］<!--gaiji,,1[火*僉],2&#x3DFF;,3--></span>摩天勝。」</p>
<p><a class="t-linehead" id="t-linehead0458a21"></a>復問：「陀然！<span class="gaiji">［火＊僉］<!--gaiji,,1[火*僉],2&#x3DFF;,3--></span>摩天、兜率陀<a class="t" id="t0458a22"></a>天，何者為勝？」</p>
<p><a class="t-linehead" id="t-linehead0458a22"></a>陀然答曰：「兜率陀天勝。」</p>
<p>復問：<a class="t" id="t0458a23"></a>「陀然！兜率陀天、化樂天，何者為勝？」</p>
<p><a class="t-linehead" id="t-linehead0458a23"></a>陀然答<a class="t" id="t0458a24"></a>曰：「化樂天勝。」</p>
<p><a class="t-linehead" id="t-linehead0458a24"></a>復問：「陀然！化樂天、他化樂天、何<a class="t" id="t0458a25"></a>者為勝？」</p>
<p><a class="t-linehead" id="t-linehead0458a25"></a>陀然答曰：「他化樂天勝。」</p>
<p>復問：「陀然！<a class="t" id="t0458a26"></a>他化樂天、梵天，何者為勝？」</p>
<p><a class="t-linehead" id="t-linehead0458a26"></a>陀然答曰：「梵天最<a class="t" id="t0458a27"></a>勝，梵天最勝。」</p>
<p><a class="t-linehead" id="t-linehead0458a27"></a>尊者舍梨子告曰：「陀然！世尊知<a class="t" id="t0458a28"></a>見，如來、無所著、等正覺說四梵室，謂族姓男、<a class="t" id="t0458a29"></a>族姓女修習多修習，斷欲、捨欲念，身壞命<a class="t" id="t0458b01"></a>終，生梵天中。云何為四？陀然！多聞聖弟子<a class="t" id="t0458b02"></a>心與慈俱，遍滿一方成就遊，如是二三四<a class="t" id="t0458b03"></a>方、四維上下，普周一切，心與慈俱，無結無怨，<a class="t" id="t0458b04"></a>無恚無諍，極廣甚大，無量善修，遍滿一切世<a class="t" id="t0458b05"></a>間成就遊，如是悲、喜心與捨俱，無結無怨，<a class="t" id="t0458b06"></a>無恚無諍，極廣甚大，無量善修，遍滿一切世<a class="t" id="t0458b07"></a>間成就遊。是謂，陀然！世尊知見，如來、無所著、<a class="t" id="t0458b08"></a>等正覺說四梵室，謂族姓男、族姓女修習多<a class="t" id="t0458b09"></a>修習，斷欲、捨欲念，身壞命終，生梵天中。」</p>
<p><a class="t-linehead" id="t-linehead0458b09"></a>於<a class="t" id="t0458b10"></a>是，尊者舍梨子教化陀然，為說梵天法已，<a class="t" id="t0458b11"></a>從坐起去。尊者舍梨子從王舍城出，未<a class="t" id="t0458b12"></a>至竹林加蘭哆園，於其中間，梵志陀然修<a class="t" id="t0458b13"></a>習四梵室，斷欲、捨欲念，身壞命終，生梵天<a class="t" id="t0458b14"></a>中。</p>
<p><a class="t-linehead" id="t-linehead0458b14"></a>是時，世尊無量大眾前後圍繞而為說法，<a class="t" id="t0458b15"></a>世尊遙見尊者舍梨子來，告諸比丘：「舍梨子<a class="t" id="t0458b16"></a>比丘聰慧、速慧、捷慧、利慧、廣慧、深慧、出要慧、<a class="t" id="t0458b17"></a>明達慧、辯才慧，舍梨子比丘成就實慧。此舍<a class="t" id="t0458b18"></a>梨子比丘教化梵志陀然，為說梵天法來，<a class="t" id="t0458b19"></a>若復上化者，速知法如法。」</p>
<p><a class="t-linehead" id="t-linehead0458b19"></a>於是，尊者舍梨<a class="t" id="t0458b20"></a>子往詣佛所，稽首禮足，却坐一面，世尊告<a class="t" id="t0458b21"></a>曰：「舍梨子！汝何以不教梵志陀然過梵天<a class="t" id="t0458b22"></a>法，若上化者，速知法如法。」</p>
<p><a class="t-linehead" id="t-linehead0458b22"></a>尊者舍梨子白<a class="t" id="t0458b23"></a>曰：「世尊！彼諸梵志長夜愛著梵天，樂於梵<a class="t" id="t0458b24"></a>天，究竟梵天，是尊梵天，實有梵天，為我<a class="t" id="t0458b25"></a>梵天。是故，世尊！我如是應。」</p>
<p><a class="t-linehead" id="t-linehead0458b25"></a>佛說如是。尊者<a class="t" id="t0458b26"></a>舍梨子及無量百千眾，聞佛所說，歡喜奉行。</p><a class="t" id="t0458b27"></a>
<p class="endsutta"><a class="t-linehead" id="t-linehead0458b27"></a>梵志陀然經第七竟<span class="t-note">（三千三百三十一字）</span></p><a class="t" id="t0458b28"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
