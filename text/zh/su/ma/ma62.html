<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma62">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left">62. King Bimbisāra Meets the Buddha</span>
<span class="mirror-right">（六二）頻鞞娑邏王迎佛<a class="t" id="t0497b03"></a>經</span></h1>
</div><a class="t" id="t0497b04"></a>
<p><a class="t-linehead" id="t-linehead0497b04"></a>我聞如是：</p>
<p>一時，佛遊摩竭陀國，與大比丘眾<a class="t" id="t0497b05"></a>俱，比丘一千悉無著、至真，本皆編髮，往詣王<a class="t" id="t0497b06"></a>舍城摩竭陀邑。於是，摩竭陀王頻鞞娑邏<a class="t" id="t0497b07"></a>聞世尊遊摩竭陀國，與大比丘眾俱，比<a class="t" id="t0497b08"></a>丘一千悉無著、至真，本皆編髮，來此王舍城<a class="t" id="t0497b09"></a>摩竭陀邑。摩竭陀王頻鞞娑邏聞已，即集四<a class="t" id="t0497b10"></a>種軍，象軍、馬軍、車軍，步軍，集四種軍已，與<a class="t" id="t0497b11"></a>無數眾俱，長一由延，往詣佛所。於是，世尊遙<a class="t" id="t0497b12"></a>見摩竭陀王頻鞞娑邏來，則便避道，往至<a class="t" id="t0497b13"></a>善住尼拘類樹王下，敷尼師檀，結跏趺坐，<a class="t" id="t0497b14"></a>及比丘眾。</p>
<p><a class="t-linehead" id="t-linehead0497b14"></a>摩竭陀王頻鞞娑邏遙見世尊<a class="t" id="t0497b15"></a>在林樹間，端正姝好，猶星中月，光耀煒曄，晃<a class="t" id="t0497b16"></a>若金山，相好具足，威神巍巍，諸根寂定，無<a class="t" id="t0497b17"></a>有蔽礙，成就調御，息心靜默，見已下車。若<a class="t" id="t0497b18"></a>諸王剎利以水灑頂，得為人主，整御大地，<a class="t" id="t0497b19"></a>有五儀式：一者劍，二者蓋，三者天冠，四<a class="t" id="t0497b20"></a>者珠柄拂，五者嚴飾屣，一切除却，及四<a class="t" id="t0497b21"></a>種軍，步進詣佛。到已作禮，三自稱名姓：「世<a class="t" id="t0497b22"></a>尊！我是摩竭陀王洗尼頻鞞娑邏。」如是至<a class="t" id="t0497b23"></a>三。</p>
<p><a class="t-linehead" id="t-linehead0497b23"></a>於是，世尊告曰：「大王！如是，如是。汝是摩<a class="t" id="t0497b24"></a>竭陀王洗尼頻鞞娑邏。」</p>
<p><a class="t-linehead" id="t-linehead0497b24"></a>於是，摩竭陀王洗尼<a class="t" id="t0497b25"></a>頻鞞娑邏再三自稱名姓已，為佛作禮，却<a class="t" id="t0497b26"></a>坐一面。諸摩竭陀人或禮佛足，却坐一面，<a class="t" id="t0497b27"></a>或問訊佛，却坐一面，或叉手向佛，却坐一<a class="t" id="t0497b28"></a>面，或遙見佛已，默然而坐。</p>
<p><a class="t-linehead" id="t-linehead0497b28"></a>爾時，尊者欝毘<a class="t" id="t0497b29"></a>邏迦葉亦在眾坐。尊者欝毘羅迦葉是摩竭<a class="t" id="t0497c01"></a>陀人意之所係，謂大尊師，是無著真人。於<a class="t" id="t0497c02"></a>是，摩竭陀人悉作是念：「沙門瞿曇從欝毘羅<a class="t" id="t0497c03"></a>迦葉學梵行耶？為欝毘羅迦葉從沙門瞿<a class="t" id="t0497c04"></a>曇學梵行耶？」</p>
<p><a class="t-linehead" id="t-linehead0497c04"></a>爾時，世尊即知摩竭陀人心<a class="t" id="t0497c05"></a>之所念，便向尊者欝毘羅迦葉而說頌曰：</p><a class="t" id="t0497c06"></a>
<blockquote class="gatha">
<p>「欝毘見何等，　　斷火來就此？<a class="t" id="t0497c07"></a><br>
迦葉為我說，　　所由不事火。<a class="t" id="t0497c08"></a><br>
飲食種種味，　　為欲故事火，<a class="t" id="t0497c09"></a><br>
生中見如此，　　是故不樂事。<a class="t" id="t0497c10"></a><br>
迦葉意不樂，　　飲食種種味，<a class="t" id="t0497c11"></a><br>
何不樂天人？　　迦葉為我說。」<a class="t" id="t0497c12"></a><br>
「見寂靜滅盡，　　無為不欲有，<a class="t" id="t0497c13"></a><br>
更無有尊天，　　是故不事火。<a class="t" id="t0497c14"></a><br>
世尊為最勝，　　世尊不邪思，<a class="t" id="t0497c15"></a><br>
了解覺諸法，　　我受最勝法。」</p></blockquote><a class="t" id="t0497c16"></a>
<p><a class="t-linehead" id="t-linehead0497c16"></a>於是，世尊告曰：「迦葉！汝今當為現如意足，<a class="t" id="t0497c17"></a>令此眾會咸得信樂。」</p>
<p><a class="t-linehead" id="t-linehead0497c17"></a>於是，尊者欝毘羅迦<a class="t" id="t0497c18"></a>葉即如其像作如意足，便在坐沒，從東方<a class="t" id="t0497c19"></a>出，飛騰虛空，現四種威儀，一行、二住、三坐、<a class="t" id="t0497c20"></a>四臥。復次，入於火定，尊者欝毘羅迦葉入火<a class="t" id="t0497c21"></a>定已，身中便出種種火焰，青、黃、赤、白中水<a class="t" id="t0497c22"></a>精色，下身出火，上身出水，上身出火，下身<a class="t" id="t0497c23"></a>出水，如是南、西、北方，飛騰虛空，現四種威<a class="t" id="t0497c24"></a>儀，一行，二住，三坐，四臥。復次，入於火定，尊者<a class="t" id="t0497c25"></a>欝毘羅迦葉入火定已，身中便出種種火<a class="t" id="t0497c26"></a>焰，青、黃、赤、白中水精色，下身出火，上身出<a class="t" id="t0497c27"></a>水，上身出火，下身出水。</p>
<p><a class="t-linehead" id="t-linehead0497c27"></a>於是，尊者欝毘羅<a class="t" id="t0497c28"></a>迦葉止如意足已，為佛作禮，白曰：「世尊！<a class="t" id="t0497c29"></a>佛是我師，我是佛弟子，佛一切智，我無一切<a class="t" id="t0498a01"></a>智。」</p>
<p><a class="t-linehead" id="t-linehead0498a01"></a>世尊告曰：「如是。迦葉！如是。迦葉！我有一<a class="t" id="t0498a02"></a>切智，汝無一切智。」</p>
<p><a class="t-linehead" id="t-linehead0498a02"></a>爾時，尊者欝毘羅迦葉因<a class="t" id="t0498a03"></a>自己故，而說頌曰：</p><a class="t" id="t0498a04"></a>
<blockquote class="gatha">
<p>「昔無所知時，　　為解脫事火，<a class="t" id="t0498a05"></a><br>
雖老猶生盲，　　邪不見真際。<a class="t" id="t0498a06"></a><br>
我今見上跡，　　無上龍所說，<a class="t" id="t0498a07"></a><br>
無為盡脫苦，　　見已生死盡。」</p></blockquote><a class="t" id="t0498a08"></a>
<p><a class="t-linehead" id="t-linehead0498a08"></a>諸摩竭陀人見如此已，便作是念：「沙門瞿<a class="t" id="t0498a09"></a>曇不從欝毘羅迦葉學梵行，欝毘羅迦葉<a class="t" id="t0498a10"></a>從沙門瞿曇學梵行也。」</p>
<p><a class="t-linehead" id="t-linehead0498a10"></a>世尊知諸摩竭<a class="t" id="t0498a11"></a>陀人心之所念，便為摩竭陀王洗尼頻鞞娑<a class="t" id="t0498a12"></a>邏說法，勸發渴仰，成就歡喜，無量方便<a class="t" id="t0498a13"></a>為彼說法，勸發渴仰，成就歡喜已。如諸<a class="t" id="t0498a14"></a>佛法，先說端正法，聞者歡悅，謂說施、說戒、<a class="t" id="t0498a15"></a>說生天法，毀呰欲為災患，生死為穢，稱歎<a class="t" id="t0498a16"></a>無欲為妙道品白淨，世尊為彼大王說之。<a class="t" id="t0498a17"></a>佛已知彼有歡喜心、具足心、柔軟心、堪耐心、<a class="t" id="t0498a18"></a>昇上心、一向心、無疑心、無盡心，有能、有力<a class="t" id="t0498a19"></a>堪受正法，謂如諸佛所說正要，世尊即為<a class="t" id="t0498a20"></a>彼說苦、習、滅、道。「大王！色生滅，汝當知色生<a class="t" id="t0498a21"></a>滅。大王！覺、想、行、識生滅，汝當知識生滅。大<a class="t" id="t0498a22"></a>王！猶如大雨時，水上之泡或生或滅。大王！<a class="t" id="t0498a23"></a>色生滅亦如是，汝當知色生滅。大王！覺、想、<a class="t" id="t0498a24"></a>行、識生滅，汝當知識生滅。</p>
<p><a class="t-linehead" id="t-linehead0498a24"></a>「大王！若族姓子<a class="t" id="t0498a25"></a>知色生滅，便知不復生當來色。大王！若族<a class="t" id="t0498a26"></a>姓子知覺、想、行、識生滅，便知不復生當來<a class="t" id="t0498a27"></a>識。大王！若族姓子知色如真，便不著色，不<a class="t" id="t0498a28"></a>計色，不染色，不住色，不樂色是我。大王！若<a class="t" id="t0498a29"></a>族姓子知覺、想、行、識如真，便不著識，不計<a class="t" id="t0498b01"></a>識，不染識，不住識，不樂識是我。大王！若族<a class="t" id="t0498b02"></a>姓子不著色，不計色，不染色，不住色，不<a class="t" id="t0498b03"></a>樂色是我者，便不復更受當來色。大王！若<a class="t" id="t0498b04"></a>族姓子不著覺、想、行、識，不計識，不染識，不<a class="t" id="t0498b05"></a>住識，不樂識是我者，便不復更受當來識。<a class="t" id="t0498b06"></a>大王！此族姓子無量、不可計、無限，得息寂，若<a class="t" id="t0498b07"></a>捨此五陰已，則不更受陰也。」</p>
<p><a class="t-linehead" id="t-linehead0498b07"></a>於是，諸摩竭<a class="t" id="t0498b08"></a>陀人而作是念：「若使色無常，覺、想、行、識無常<a class="t" id="t0498b09"></a>者，誰活？誰受苦樂？」</p>
<p><a class="t-linehead" id="t-linehead0498b09"></a>世尊即知摩竭陀人心之<a class="t" id="t0498b10"></a>所念，便告比丘：「愚癡凡夫不有所聞，見我<a class="t" id="t0498b11"></a>是我而著於我，但無我、無我所，空我、空我<a class="t" id="t0498b12"></a>所。法生則生，法滅則滅，皆由因緣合會生<a class="t" id="t0498b13"></a>苦，若無因緣，諸苦便滅。眾生因緣會相連續<a class="t" id="t0498b14"></a>則生諸法，如來見眾生相連續生已，便作<a class="t" id="t0498b15"></a>是說：『有生有死，我以清淨天眼出過於人，<a class="t" id="t0498b16"></a>見此眾生死時、生時，好色、惡色，或妙、不妙，往<a class="t" id="t0498b17"></a>來善處及不善處，隨此眾生之所作業，見其<a class="t" id="t0498b18"></a>如真。若此眾生成就身惡行，口、意惡行，誹謗<a class="t" id="t0498b19"></a>聖人，邪見成就邪見業，彼因緣此，身壞命終，<a class="t" id="t0498b20"></a>必至惡處，生地獄中。若此眾生成就身善行，<a class="t" id="t0498b21"></a>口、意善行，不誹謗聖人，正見成就正見業，<a class="t" id="t0498b22"></a>彼因緣此，身壞命終，必昇善處，乃至天上。』<a class="t" id="t0498b23"></a>我知彼如是，然不語彼，此是我為能覺、能<a class="t" id="t0498b24"></a>語、作教、作起、教起，謂彼彼處受善惡業報，於<a class="t" id="t0498b25"></a>中或有作是念：『此不相應，此不得住，其行<a class="t" id="t0498b26"></a>如法，因此生彼，若無此因便不生彼，因<a class="t" id="t0498b27"></a>此有彼，若此滅者，彼便滅也。』所謂緣無明<a class="t" id="t0498b28"></a>有行，乃至緣生有老死，若無明滅，則行便<a class="t" id="t0498b29"></a>滅，乃至生滅則老死滅。大王！於意云何？色<a class="t" id="t0498c01"></a>為有常，為無常耶？」</p>
<p><a class="t-linehead" id="t-linehead0498c01"></a>答曰：「無常也。世尊！」</p>
<p>復問<a class="t" id="t0498c02"></a>曰：「若無常者，是苦，非苦耶？」</p>
<p><a class="t-linehead" id="t-linehead0498c02"></a>答曰：「苦、變易也。世<a class="t" id="t0498c03"></a>尊！」</p>
<p><a class="t-linehead" id="t-linehead0498c03"></a>復問曰：「若無常、苦、變易法者，是多聞聖弟<a class="t" id="t0498c04"></a>子頗受是我，是我所，我是彼所耶？」</p>
<p><a class="t-linehead" id="t-linehead0498c04"></a>答曰：「不<a class="t" id="t0498c05"></a>也。世尊！」</p>
<p><a class="t-linehead" id="t-linehead0498c05"></a>「大王！於意云何？覺、想、行、識為有常，<a class="t" id="t0498c06"></a>為無常耶？」</p>
<p><a class="t-linehead" id="t-linehead0498c06"></a>答曰：「無常也。世尊！」</p>
<p>復問曰：「若無<a class="t" id="t0498c07"></a>常者，是苦，非苦耶？」</p>
<p><a class="t-linehead" id="t-linehead0498c07"></a>答曰：「苦、變易也。世尊！」</p>
<p>復問<a class="t" id="t0498c08"></a>曰：「若無常、苦、變易法者，是多聞聖弟子頗受<a class="t" id="t0498c09"></a>是我，是我所，我是彼所耶？」</p>
<p><a class="t-linehead" id="t-linehead0498c09"></a>答曰：「不也。世尊！」</p>
<p>「大<a class="t" id="t0498c10"></a>王。是故汝當如是學。若有色，或過去、或未<a class="t" id="t0498c11"></a>來、或現在，或內、或外，或麤、或細，或好、或惡，或<a class="t" id="t0498c12"></a>近、或遠，彼一切非我，非我所，我非彼所，當<a class="t" id="t0498c13"></a>以慧觀知如真，大王。若有覺、想、行、識，或過<a class="t" id="t0498c14"></a>去、或未來、或現在，或內、或外，或麤、或細，或好、<a class="t" id="t0498c15"></a>或惡，或近、或遠，彼一切非我，非我所，我非彼<a class="t" id="t0498c16"></a>所，當以慧觀知如真。大王！若多聞聖弟子<a class="t" id="t0498c17"></a>如是觀者，彼便厭色，厭覺、想、行、識，厭已便<a class="t" id="t0498c18"></a>無欲，無欲已便得解脫，解脫已便知解脫，<a class="t" id="t0498c19"></a>生已盡，梵行已立，所作已辦，不更受有，知<a class="t" id="t0498c20"></a>如真。」</p>
<p><a class="t-linehead" id="t-linehead0498c20"></a>佛說此法時，摩竭陀王洗尼頻鞞娑<a class="t" id="t0498c21"></a>邏遠塵離垢，諸法法眼生，及八萬天、摩竭<a class="t" id="t0498c22"></a>陀諸人萬二千，遠塵離垢，諸法法眼生。於<a class="t" id="t0498c23"></a>是，摩竭陀王洗尼頻鞞娑邏見法得法，覺白<a class="t" id="t0498c24"></a>淨法，斷疑度惑，更無餘尊，不復從他，無<a class="t" id="t0498c25"></a>有猶豫，已住果證，於世尊法得無所畏，<a class="t" id="t0498c26"></a>即從坐起，稽首佛足，白曰：「世尊！我今自歸<a class="t" id="t0498c27"></a>於佛、法及比丘眾，唯願世尊受我為優婆<a class="t" id="t0498c28"></a>塞，從今日始，終身自歸，乃至命盡。」</p>
<p><a class="t-linehead" id="t-linehead0498c28"></a>佛說如<a class="t" id="t0498c29"></a>是。摩竭陀王洗尼頻鞞娑邏及八萬天，摩竭<a class="t" id="t0499a01"></a>諸人萬二千，及千比丘，聞佛所說，歡喜奉行。</p><a class="t" id="t0499a02"></a>
<p class="endsutta"><a class="t-linehead" id="t-linehead0499a02"></a>頻鞞娑邏王迎佛經第五竟<span class="t-note">（二千二百二十字）</span></p><a class="t" id="t0499a03"></a><p class="endsection"><span class="t-juanname">中阿含經卷第十一<span class="t-note">（七千九百九十六字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>