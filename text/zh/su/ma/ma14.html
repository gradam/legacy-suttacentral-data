<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma14">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 2</span>
<span class="mirror-right">業相應品</span></p>
<h1 class="mirror-row">
<span class="mirror-left">14. To Rāhula</span>
<span class="mirror-right">（一四）羅云經</span></h1>
</div><a class="t" id="t0436a13"></a>
<p><a class="t-linehead" id="t-linehead0436a13"></a>我聞如是：</p>
<p>一時，佛遊王舍城，在竹林迦蘭<a class="t" id="t0436a14"></a>哆園。</p>
<p><a class="t-linehead" id="t-linehead0436a14"></a>爾時，尊者羅云亦遊王舍城溫泉林<a class="t" id="t0436a15"></a>中。於是，世尊過夜平旦，著衣持鉢入王舍<a class="t" id="t0436a16"></a>城而行乞食，乞食已竟，至溫泉林羅云住<a class="t" id="t0436a17"></a>處。尊者羅云遙見佛來，即便往迎，取佛衣<a class="t" id="t0436a18"></a>鉢，為敷坐具，汲水洗足，佛洗足已，坐羅<a class="t" id="t0436a19"></a>云座。</p>
<p><a class="t-linehead" id="t-linehead0436a19"></a>於是，世尊即取水器，瀉留少水已，<a class="t" id="t0436a20"></a>問曰：「羅云！汝今見我取此水器，瀉留少<a class="t" id="t0436a21"></a>水耶？」</p>
<p><a class="t-linehead" id="t-linehead0436a21"></a>羅云答曰：「見也。世尊！」</p>
<p>佛告羅云：「我<a class="t" id="t0436a22"></a>說彼道少，亦復如是，謂知已妄言，不羞不<a class="t" id="t0436a23"></a>悔，無慚無愧，羅云！彼亦無惡不作。是故，羅<a class="t" id="t0436a24"></a>云！當作是學，不得戲笑妄言。」</p>
<p><a class="t-linehead" id="t-linehead0436a24"></a>世尊復取<a class="t" id="t0436a25"></a>此少水器，盡瀉棄已，問曰：「羅云！汝復見我<a class="t" id="t0436a26"></a>取少水器，盡瀉棄耶？」</p>
<p><a class="t-linehead" id="t-linehead0436a26"></a>羅云答曰：「見也。世<a class="t" id="t0436a27"></a>尊！」</p>
<p><a class="t-linehead" id="t-linehead0436a27"></a>佛告羅云：「我說彼道盡棄，亦復如是，<a class="t" id="t0436a28"></a>謂知已妄言，不羞不悔，無慚無愧，羅云！彼亦<a class="t" id="t0436a29"></a>無惡不作。是故，羅云！當作是學，不得戲<a class="t" id="t0436b01"></a>笑妄言。」</p>
<p><a class="t-linehead" id="t-linehead0436b01"></a>世尊復取此空水器，覆著地已，問<a class="t" id="t0436b02"></a>曰：「羅云！汝復見我取空水器，覆著地耶？」</p><a class="t" id="t0436b03"></a>
<p><a class="t-linehead" id="t-linehead0436b03"></a>羅云答曰：「見也。世尊！」</p>
<p>佛告羅云：「我說彼<a class="t" id="t0436b04"></a>道覆，亦復如是，謂知已妄言，不羞不悔，無慚<a class="t" id="t0436b05"></a>無愧，羅云！彼亦無惡不作。是故羅云！當<a class="t" id="t0436b06"></a>作是學，不得戱笑妄言。」</p>
<p><a class="t-linehead" id="t-linehead0436b06"></a>世尊復取此覆水<a class="t" id="t0436b07"></a>器，發令仰已，問曰：「羅云！汝復見我取<a class="t" id="t0436b08"></a>覆水器，發令仰耶？」</p>
<p><a class="t-linehead" id="t-linehead0436b08"></a>羅云答曰：「見也。世尊！」</p>
<p>佛<a class="t" id="t0436b09"></a>告羅云：「我說彼道仰，亦復如是，謂知已<a class="t" id="t0436b10"></a>妄言，不羞不悔，不慚不愧，羅云！彼亦無惡<a class="t" id="t0436b11"></a>不作。是故，羅云！當作是學，不得戲笑妄<a class="t" id="t0436b12"></a>言。</p>
<p><a class="t-linehead" id="t-linehead0436b12"></a>「羅云！猶如王有大象入陣鬪時，用前<a class="t" id="t0436b13"></a>脚、後脚、尾、髂、脊、脇、項、額、耳、牙，一切皆用，唯<a class="t" id="t0436b14"></a>護於鼻，象師見已，便作是念：『此王大象猶<a class="t" id="t0436b15"></a>故惜命。所以者何？此王大象入陣鬪時，用<a class="t" id="t0436b16"></a>前脚、後脚、尾、髂、脊、脇、項、額、耳、牙，一切皆用，<a class="t" id="t0436b17"></a>唯護於鼻。』羅云！若王大象入陣鬪時，用<a class="t" id="t0436b18"></a>前脚、後脚、尾、髂、脊、脇、項、額、耳、牙、鼻，一切盡<a class="t" id="t0436b19"></a>用，象師見已，便作是念：『此王大象不復惜<a class="t" id="t0436b20"></a>命。所以者何？此王大象入陣鬪時，用前脚、<a class="t" id="t0436b21"></a>後脚、尾、髂、脊、脇、項、額、耳、牙、鼻，一切盡用。』羅<a class="t" id="t0436b22"></a>云！若王大象入陣鬪時，用前脚、後脚、尾、髂、<a class="t" id="t0436b23"></a>脊、脇、項、額、耳、牙、鼻，一切盡用，羅云！我說此<a class="t" id="t0436b24"></a>王大象入陣鬪時，無惡不作。如是，羅云！<a class="t" id="t0436b25"></a>謂知已妄言，不羞不悔，無慚無愧，羅云！我說<a class="t" id="t0436b26"></a>彼亦無惡不作。是故，羅云！當作是學，不<a class="t" id="t0436b27"></a>得戲笑妄言。」</p>
<p><a class="t-linehead" id="t-linehead0436b27"></a>於是，世尊即說頌曰：</p><a class="t" id="t0436b28"></a>
<blockquote class="gatha">
<p>「人犯一法，　　謂妄言是，<a class="t" id="t0436b29"></a><br>
不畏後世，　　無惡不作。<a class="t" id="t0436c01"></a><br>
寧噉鐵丸，　　其熱如火，<a class="t" id="t0436c02"></a><br>
不以犯戒，　　受世信施。<a class="t" id="t0436c03"></a><br>
若畏於苦，　　不愛念者，<a class="t" id="t0436c04"></a><br>
於隱顯處，　　莫作惡業。<a class="t" id="t0436c05"></a><br>
若不善業，　　已作今作，<a class="t" id="t0436c06"></a><br>
終不得脫，　　亦無避處。」</p></blockquote><a class="t" id="t0436c07"></a>
<p><a class="t-linehead" id="t-linehead0436c07"></a>佛說頌已，復問羅云：「於意云何？人用鏡為？」</p><a class="t" id="t0436c08"></a>
<p><a class="t-linehead" id="t-linehead0436c08"></a>尊者羅云答曰：「世尊！欲觀其面，見淨不<a class="t" id="t0436c09"></a>淨。」</p>
<p><a class="t-linehead" id="t-linehead0436c09"></a>「如是。羅云！若汝將作身業，即觀彼身<a class="t" id="t0436c10"></a>業：『我將作身業，彼身業為淨、為不淨，為自<a class="t" id="t0436c11"></a>為、為他？』羅云！若觀時則知，我將作身業，彼<a class="t" id="t0436c12"></a>身業淨，或自為，或為他，不善與苦果受於<a class="t" id="t0436c13"></a>苦報。羅云！汝當捨彼將作身業。羅云！若<a class="t" id="t0436c14"></a>觀時則知，我將作身業，彼身業不淨，或自為，<a class="t" id="t0436c15"></a>或為他，善與樂果受於樂報。羅云！汝當<a class="t" id="t0436c16"></a>受彼將作身業。</p>
<p><a class="t-linehead" id="t-linehead0436c16"></a>「羅云！若汝現作身業，即<a class="t" id="t0436c17"></a>觀此身業：『若我現作身業，此身業為淨、為<a class="t" id="t0436c18"></a>不淨，為自為、為他？』羅云！若觀時則知，我現<a class="t" id="t0436c19"></a>作身業，此身業淨，或自為，或為他，不善與<a class="t" id="t0436c20"></a>苦果受於苦報。羅云！汝當捨此現作身<a class="t" id="t0436c21"></a>業。羅云！若觀時則知，我現作身業，此身業<a class="t" id="t0436c22"></a>不淨，或自為，或為他，善與樂果受於樂報。<a class="t" id="t0436c23"></a>羅云！汝當受此現作身業。</p>
<p><a class="t-linehead" id="t-linehead0436c23"></a>「羅云！若汝已<a class="t" id="t0436c24"></a>作身業，即觀彼身業：『若我已作身業，彼身<a class="t" id="t0436c25"></a>業已過去、滅盡、變易，為淨、為不淨，為自、或<a class="t" id="t0436c26"></a>為他？』羅云！若觀時則知，我已作身業，彼身<a class="t" id="t0436c27"></a>業已過去、滅盡、變易，彼身業淨，或自為，或為<a class="t" id="t0436c28"></a>他，不善與苦果受於苦報。羅云！汝當詣<a class="t" id="t0436c29"></a>善知識、梵行人所，彼已作身業，至心發露，<a class="t" id="t0437a01"></a>應悔過說，慎莫覆藏，更善持護。羅云！若<a class="t" id="t0437a02"></a>觀時則知，我已作身業，彼身業已過去滅盡<a class="t" id="t0437a03"></a>變易，彼身業不淨，或自為，或為他，善與樂<a class="t" id="t0437a04"></a>果受於樂報。羅云！汝當晝夜歡喜，住正念<a class="t" id="t0437a05"></a>正智，口業亦復如是。</p>
<p><a class="t-linehead" id="t-linehead0437a05"></a>「羅云！因過去行故，已<a class="t" id="t0437a06"></a>生意業，即觀彼意業：『若因過去行故，已生<a class="t" id="t0437a07"></a>意業，彼意業為淨、為不淨，為自為、為他？』羅<a class="t" id="t0437a08"></a>云！若觀時則知，因過去行故，已生意業，彼<a class="t" id="t0437a09"></a>意業已過去、滅盡、變易，彼意業淨，或自為，或<a class="t" id="t0437a10"></a>為他，不善與苦果受於苦報。羅云！汝當<a class="t" id="t0437a11"></a>捨彼過去意業，羅云！若觀時則知，因過去<a class="t" id="t0437a12"></a>行故，已生意業已過去、滅盡、變易，彼意業不<a class="t" id="t0437a13"></a>淨，或自為，或為他，善與樂果受於樂報。羅<a class="t" id="t0437a14"></a>云！汝當受彼過去意業。</p>
<p><a class="t-linehead" id="t-linehead0437a14"></a>「羅云！因未來行<a class="t" id="t0437a15"></a>故，當生意業，即觀彼意業：『若因未來行故，<a class="t" id="t0437a16"></a>當生意業，彼意業為淨、為不淨，為自為、為<a class="t" id="t0437a17"></a>他？』羅云！若觀時則知，因未來行故，當生<a class="t" id="t0437a18"></a>意業，彼意業淨，或自為，或為他，不善與苦<a class="t" id="t0437a19"></a>果受於苦報。羅云！汝當捨彼未來意業。<a class="t" id="t0437a20"></a>羅云！若觀時則知，因未來行故，當生意<a class="t" id="t0437a21"></a>業，彼意業不淨，或自為，或為他，善與樂果<a class="t" id="t0437a22"></a>受於樂報。羅云！汝當受彼未來意業。</p>
<p><a class="t-linehead" id="t-linehead0437a22"></a>「羅<a class="t" id="t0437a23"></a>云！因現在行故，現生意業，即觀此意業：『若<a class="t" id="t0437a24"></a>因現在行故，現生意業，此意業為淨、為不<a class="t" id="t0437a25"></a>淨，為自為、為他？』羅云！若觀時則知，因現<a class="t" id="t0437a26"></a>在行故，現生意業，此意業淨，或自為，或為<a class="t" id="t0437a27"></a>他，不善與苦果受於苦報。羅云！汝當捨<a class="t" id="t0437a28"></a>此現在意業。羅云！若觀時則知，因現在行<a class="t" id="t0437a29"></a>故，現生意業，此意業不淨，或自為，或為他，<a class="t" id="t0437b01"></a>善與樂果受於樂報。羅云！汝當受此現<a class="t" id="t0437b02"></a>在意業。</p>
<p><a class="t-linehead" id="t-linehead0437b02"></a>「羅云！若有過去沙門、梵志，身、口、意<a class="t" id="t0437b03"></a>業，已觀而觀，已淨而淨，彼一切即此身、口、意<a class="t" id="t0437b04"></a>業，已觀而觀，已淨而淨。羅云！若有未來沙<a class="t" id="t0437b05"></a>門、梵志，身、口、意業，當觀而觀，當淨而淨，彼一切<a class="t" id="t0437b06"></a>即此身、口、意業，當觀而觀，當淨而淨，羅云！<a class="t" id="t0437b07"></a>若有現在沙門、梵志，身、口、意業，現觀而觀，現<a class="t" id="t0437b08"></a>淨而淨，彼一切即此身、口、意業，現觀而觀，現淨<a class="t" id="t0437b09"></a>而淨。羅云！汝當如是學，我亦即此身、口、意<a class="t" id="t0437b10"></a>業，現觀而觀，現淨而淨。」</p>
<p><a class="t-linehead" id="t-linehead0437b10"></a>於是，世尊復說頌曰：</p><a class="t" id="t0437b11"></a>
<blockquote class="gatha">
<p>「身業、口業、　　意業，羅云！<a class="t" id="t0437b12"></a><br>
善不善法，　　汝應常觀。<a class="t" id="t0437b13"></a><br>
知已妄言，　　羅云莫說，<a class="t" id="t0437b14"></a><br>
禿從他活，　　何可妄言？<a class="t" id="t0437b15"></a><br>
覆沙門法，　　空無真實，<a class="t" id="t0437b16"></a><br>
謂說妄言，　　不護其口。<a class="t" id="t0437b17"></a><br>
故不妄言，　　正覺之子，<a class="t" id="t0437b18"></a><br>
是沙門法，　　羅云當學。<a class="t" id="t0437b19"></a><br>
方方豐樂，　　安隱無怖，<a class="t" id="t0437b20"></a><br>
羅云至彼，　　莫為害他。」</p></blockquote><a class="t" id="t0437b21"></a>
<p><a class="t-linehead" id="t-linehead0437b21"></a>佛說如是。尊者羅云及諸比丘，聞佛所說，<a class="t" id="t0437b22"></a>歡喜奉行。</p><a class="t" id="t0437b23"></a>
<p class="endsutta"><a class="t-linehead" id="t-linehead0437b23"></a>羅<span class="corr" title="[[＊]&gt;]"></span>云經第四竟<span class="t-note">（一千八百三十二字）</span></p><a class="t" id="t0437b24"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>