<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma101">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left">101. </span>
<span class="mirror-right">（一〇一）增上心經</span></h1>
</div><a class="t" id="t0588a05"></a>
<p><a class="t-linehead" id="t-linehead0588a05"></a>我聞如是：</p>
<p>一時，佛遊舍衛國，在勝林給孤<a class="t" id="t0588a06"></a>獨園。</p>
<p><a class="t-linehead" id="t-linehead0588a06"></a>爾時，世尊告諸比丘：「若比丘欲得<a class="t" id="t0588a07"></a>增上心者，當以數數念於五相。數念五<a class="t" id="t0588a08"></a>相已，生不善念，即便得滅，惡念滅已，心便<a class="t" id="t0588a09"></a>常住，在內止息，一意得定。</p>
<p><a class="t-linehead" id="t-linehead0588a09"></a>「云何為五？比丘<a class="t" id="t0588a10"></a>者，念相善相應，若生不善念者，彼因此<a class="t" id="t0588a11"></a>相復更念異相善相應，令不生惡不善之<a class="t" id="t0588a12"></a>念。彼因此相更念異相善相應，已生不善<a class="t" id="t0588a13"></a>念，即便得滅，惡念滅已，心便常住，在內、止<a class="t" id="t0588a14"></a>息、一意、得定。猶木工師、木工弟子，彼持墨<a class="t" id="t0588a15"></a>繩，用拼於木，則以利斧，斫治令直。如是，<a class="t" id="t0588a16"></a>比丘！因此相復更念異相善相應，令不<a class="t" id="t0588a17"></a>生惡不善之念。彼因此相更念異相善相<a class="t" id="t0588a18"></a>應，已生不善念，即便得滅，惡念滅已，心便<a class="t" id="t0588a19"></a>常住，在內止息，一意得定。若比丘欲得增<a class="t" id="t0588a20"></a>上心者，當以數數念此第一相，念此相已，<a class="t" id="t0588a21"></a>生不善念，即便得滅，惡念滅已，心便常住，<a class="t" id="t0588a22"></a>在內止息，一意得定。</p>
<p><a class="t-linehead" id="t-linehead0588a22"></a>「復次，比丘！念相善相<a class="t" id="t0588a23"></a>應，若生不善念者，彼觀此念惡有災患，<a class="t" id="t0588a24"></a>此念不善，此念是惡，此念智者所惡，此念<a class="t" id="t0588a25"></a>若滿具者，則不得通、不得覺道、不得涅<a class="t" id="t0588a26"></a>槃，令生惡不善念故。彼如是觀惡，已生<a class="t" id="t0588a27"></a>不善念，即便得滅，惡念滅已，心便常住，在<a class="t" id="t0588a28"></a>內止息，一意得定。猶人年少，端政可愛，沐<a class="t" id="t0588a29"></a>浴澡洗，著明淨衣，以香塗身，修治鬚髮，極<a class="t" id="t0588b01"></a>令淨潔，或以死蛇、死狗、死人食半青色，膖<a class="t" id="t0588b02"></a>脹臭爛，不淨流出，繫著彼頸，彼便惡穢，不<a class="t" id="t0588b03"></a>喜不樂。如是，比丘！彼觀此念，惡有災患，<a class="t" id="t0588b04"></a>此念不善，此念是惡，此念智者所惡，此念若<a class="t" id="t0588b05"></a>滿具者，則不得通、不得覺道、不得涅槃，<a class="t" id="t0588b06"></a>令生惡不善念故。彼如是觀惡，已生不善<a class="t" id="t0588b07"></a>念，即便得滅，惡念滅已，心便常住，在內止息，<a class="t" id="t0588b08"></a>一意得定。若比丘欲得增上心者，當以數<a class="t" id="t0588b09"></a>數念此第二相，念此相，已生不善念，即便<a class="t" id="t0588b10"></a>得滅，惡念滅已，心便常住，在內止息，一意得<a class="t" id="t0588b11"></a>定。</p>
<p><a class="t-linehead" id="t-linehead0588b11"></a>「復次，比丘！念相善相應時，生不善念，觀<a class="t" id="t0588b12"></a>念惡患時，復生不善念者，彼比丘不應念<a class="t" id="t0588b13"></a>此念，令生惡不善念故。彼不念此念，已<a class="t" id="t0588b14"></a>生不善念，即便得滅，惡念滅已，心便常住，<a class="t" id="t0588b15"></a>在內止息，一意得定。猶有目人，色在光明，<a class="t" id="t0588b16"></a>而不用見，彼或閉目，或身避去。於汝等意<a class="t" id="t0588b17"></a>云何？色在光明，彼人可得受色相耶？」</p>
<p><a class="t-linehead" id="t-linehead0588b17"></a>答<a class="t" id="t0588b18"></a>曰：「不也。」</p>
<p><a class="t-linehead" id="t-linehead0588b18"></a>「如是，比丘不應念此念，令生惡<a class="t" id="t0588b19"></a>不善念故，彼不念此念，已生不善念，即便<a class="t" id="t0588b20"></a>得滅，惡念滅已，心便常住，在內止息，一意<a class="t" id="t0588b21"></a>得定。若比丘欲得增上心者，當以數數<a class="t" id="t0588b22"></a>念此第三相，念此相已，生不善念，即便得<a class="t" id="t0588b23"></a>滅，惡念滅已，心便常住，在內止息，一意得<a class="t" id="t0588b24"></a>定。</p>
<p><a class="t-linehead" id="t-linehead0588b24"></a>「復次，比丘！念相善相應時生不善念，觀<a class="t" id="t0588b25"></a>念惡患時亦生不善念，不念念時復生不善<a class="t" id="t0588b26"></a>念者，彼比丘為此念，當以思行漸減其念，<a class="t" id="t0588b27"></a>令不生惡不善之念。彼為此念，當以思行<a class="t" id="t0588b28"></a>漸減念，已生不善念，即便得滅，惡念滅已，<a class="t" id="t0588b29"></a>心便常住，在內止息，一意得定。猶人行道，<a class="t" id="t0588c01"></a>進路急速，彼作是念：『我何為速？我今寧可<a class="t" id="t0588c02"></a>徐徐行耶。』彼即徐行。復作是念：『我何為徐<a class="t" id="t0588c03"></a>行？寧可住耶。』彼即便住。復作是念：『我何為<a class="t" id="t0588c04"></a>住？寧可坐耶。』彼即便坐。復作是念：『我何為<a class="t" id="t0588c05"></a>坐？寧可臥耶。』彼即便臥。如是，彼人漸漸<a class="t" id="t0588c06"></a>息身麤行。當知比丘亦復如是，彼為此念，<a class="t" id="t0588c07"></a>當以思行漸減其念，令不生惡不善之念。<a class="t" id="t0588c08"></a>彼為此念，當以思行漸減念，已生不善念，<a class="t" id="t0588c09"></a>即便得滅，惡念滅已，心便常住，在內止息，<a class="t" id="t0588c10"></a>一意得定。若比丘欲得增上心者，當以數<a class="t" id="t0588c11"></a>數念此第四相，念此相，已生不善念，即便<a class="t" id="t0588c12"></a>得滅，惡念滅已，心便常住，在內止息，一意<a class="t" id="t0588c13"></a>得定。</p>
<p><a class="t-linehead" id="t-linehead0588c13"></a>「復次，比丘！念相善相應時生不善念，<a class="t" id="t0588c14"></a>觀念惡患時亦生不善念，不念念時亦生<a class="t" id="t0588c15"></a>不善念，當以思行漸減念時復生不善念<a class="t" id="t0588c16"></a>者，彼比丘應如是觀。比丘者，因此念故，<a class="t" id="t0588c17"></a>生不善念，彼比丘便齒齒相著，舌逼上齶，<a class="t" id="t0588c18"></a>以心修心，受持降伏，令不生惡不善之念。<a class="t" id="t0588c19"></a>彼以心修心，受持降伏，已生不善念，即便<a class="t" id="t0588c20"></a>得滅，惡念滅已，心便常住，在內止息，一意<a class="t" id="t0588c21"></a>得定。猶二力士捉一羸人，受持降伏。如是，<a class="t" id="t0588c22"></a>比丘！齒齒相著，舌逼上<span class="corr" title="[鰐&gt;齶]">齶</span>，以心修心，受持<a class="t" id="t0588c23"></a>降伏，令不生惡不善之念。彼以心修心，受<a class="t" id="t0588c24"></a>持降伏，已生不善念，即便得滅，惡念滅已，<a class="t" id="t0588c25"></a>心便常住，在內止息，一意得定。若比丘欲<a class="t" id="t0588c26"></a>得增上心者，當以數數念此第五相，念<a class="t" id="t0588c27"></a>此相，已生不善念，即便得滅，惡念滅已，心<a class="t" id="t0588c28"></a>便常住，在內止息，一意得定。</p>
<p><a class="t-linehead" id="t-linehead0588c28"></a>「若比丘欲得<a class="t" id="t0588c29"></a>增上心者，當以數數念此五相。數念五相，<a class="t" id="t0589a01"></a>已生不善念，即便得滅，惡念滅已，心便常<a class="t" id="t0589a02"></a>住，在內止息，一意得定。若比丘念相善相<a class="t" id="t0589a03"></a>應時不生惡念，觀念惡患時亦不生惡念，<a class="t" id="t0589a04"></a>不念念時亦不生惡念，若以思行漸減念<a class="t" id="t0589a05"></a>時亦不生惡念，以心修心、受持降伏時亦<a class="t" id="t0589a06"></a>不生惡念者，便得自在，欲念則念，不念則<a class="t" id="t0589a07"></a>不念。若比丘欲念則念，不欲念則不念者，<a class="t" id="t0589a08"></a>是謂比丘隨意諸念，自在諸念跡。」</p>
<p><a class="t-linehead" id="t-linehead0589a08"></a>佛說如是。<a class="t" id="t0589a09"></a>彼諸比丘聞佛所說，歡喜奉行。</p><a class="t" id="t0589a10"></a>
<p class="endsutta"><a class="t-linehead" id="t-linehead0589a10"></a>增上心經第五竟<span class="t-note">（千四百五十六字）</span></p><a class="t" id="t0589a11"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
