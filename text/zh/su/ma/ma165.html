<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma165">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left">165. </span>
<span class="mirror-right">（一六五）溫泉林天經</span></h1>
</div><p class="suttainfo"><span class="t-juanname">中阿含經卷第四十三</span></p><a class="t" id="t0696b24"></a><a class="t" id="t0696b25"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0696b26"></a><a class="t" id="t0696b28"></a>
<p><a class="t-linehead" id="t-linehead0696b28"></a>我聞如是：</p>
<p>一時，佛遊王舍城，在竹林迦蘭<a class="t" id="t0696b29"></a>哆園。</p>
<p><a class="t-linehead" id="t-linehead0696b29"></a>爾時，尊者三彌提亦遊王舍城，住<a class="t" id="t0696c01"></a>溫泉林。於是，尊者三彌提夜將向旦，從房<a class="t" id="t0696c02"></a>而出，往詣溫泉，脫衣岸上，入溫泉浴，浴已<a class="t" id="t0696c03"></a>還出，拭體著衣。</p>
<p><a class="t-linehead" id="t-linehead0696c03"></a>爾時，有一天形體極妙，色<a class="t" id="t0696c04"></a>像巍巍，夜將向旦，往詣尊者三彌提所，稽<a class="t" id="t0696c05"></a>首作禮，却住一面。彼天色像威神極妙，光明<a class="t" id="t0696c06"></a>普照於溫泉岸，彼天却住於一面已，白<a class="t" id="t0696c07"></a>尊者三彌提曰：「比丘！受持跋地羅帝偈<a class="t" id="t0696c08"></a>耶？」</p>
<p><a class="t-linehead" id="t-linehead0696c08"></a>尊者三彌提答彼天曰：「我不受持跋地<a class="t" id="t0696c09"></a>羅帝偈也。」尋問彼天：「汝受持跋地羅帝偈<a class="t" id="t0696c10"></a>耶？」</p>
<p><a class="t-linehead" id="t-linehead0696c10"></a>彼天答曰：「我亦不受持跋地羅帝偈<a class="t" id="t0696c11"></a>也。」</p>
<p><a class="t-linehead" id="t-linehead0696c11"></a>尊者三彌提復問彼天：「誰受持跋地羅<a class="t" id="t0696c12"></a>帝偈耶？」</p>
<p><a class="t-linehead" id="t-linehead0696c12"></a>彼天答曰：「世尊遊此王舍城，在<a class="t" id="t0696c13"></a>竹林迦蘭哆園，彼受持跋地羅帝偈也。比<a class="t" id="t0696c14"></a>丘！可往面從世尊，善受持誦跋地羅帝偈。<a class="t" id="t0696c15"></a>所以者何？跋地羅帝偈者，有法有義，為梵<a class="t" id="t0696c16"></a>行本，趣智、趣覺、趣於涅槃，族姓者至信、捨<a class="t" id="t0696c17"></a>家、無家、學道，當以跋地羅帝偈善受持誦。」<a class="t" id="t0696c18"></a>彼天說如是，稽首尊者三彌提足，繞三匝<a class="t" id="t0696c19"></a>已，即彼處沒。</p>
<p><a class="t-linehead" id="t-linehead0696c19"></a>於是，尊者三彌提，天沒不久<a class="t" id="t0696c20"></a>往詣佛所，稽首作禮，却坐一面，白曰：「世<a class="t" id="t0696c21"></a>尊！我於今日夜將向旦出房往詣彼溫<a class="t" id="t0696c22"></a>泉所，脫衣岸上，入溫泉浴，浴已便出，住岸<a class="t" id="t0696c23"></a>拭身。爾時，有一天形體極妙，色像巍巍，夜<a class="t" id="t0696c24"></a>將向旦，來詣我所，稽首作禮，却住一面。彼<a class="t" id="t0696c25"></a>天色像威神極妙，光明普照於溫泉岸。彼天<a class="t" id="t0696c26"></a>却住於一面已，而白我曰：『比丘！受持跋地<a class="t" id="t0696c27"></a>羅帝偈耶？』我答彼天：『不受持跋地羅帝偈<a class="t" id="t0696c28"></a>也。』我問彼天：『汝受持跋地羅帝偈耶？』彼天<a class="t" id="t0696c29"></a>答曰：『我亦不受持跋地羅帝偈也。』我復問：<a class="t" id="t0697a01"></a>『誰受持跋地羅帝偈耶？』彼天答曰：『世尊遊<a class="t" id="t0697a02"></a>此王舍城，住竹林迦蘭哆園，彼受持跋地<a class="t" id="t0697a03"></a>羅帝偈也。比丘！可往面從世尊善受持誦<a class="t" id="t0697a04"></a>跋地羅帝偈。所以者何？跋地羅帝偈者，有<a class="t" id="t0697a05"></a>義有法，為梵行本，趣智、趣覺、趣於涅槃，族<a class="t" id="t0697a06"></a>姓者至信、捨家、無家、學道，當以跋地羅帝偈<a class="t" id="t0697a07"></a>善受持誦。』彼天說如是，稽首我足，繞三匝<a class="t" id="t0697a08"></a>已，即彼處沒。」</p>
<p><a class="t-linehead" id="t-linehead0697a08"></a>世尊問曰：「三彌提！汝知彼天從<a class="t" id="t0697a09"></a>何處來？彼天名何耶？」</p>
<p><a class="t-linehead" id="t-linehead0697a09"></a>尊者三彌提答曰：「世<a class="t" id="t0697a10"></a>尊！我不知彼天從何所來，亦不知名也。」</p><a class="t" id="t0697a11"></a>
<p><a class="t-linehead" id="t-linehead0697a11"></a>世尊告曰：「三彌提！彼天子名正殿，為三十<a class="t" id="t0697a12"></a>三天軍將。」</p>
<p><a class="t-linehead" id="t-linehead0697a12"></a>於是，尊者三彌提白曰：「世尊！今<a class="t" id="t0697a13"></a>正是時。善逝！今正是時。若世尊為諸比丘<a class="t" id="t0697a14"></a>說跋地羅帝偈者，諸比丘從世尊聞已，當<a class="t" id="t0697a15"></a>善受持。」</p>
<p><a class="t-linehead" id="t-linehead0697a15"></a>世尊告曰：「三彌提！諦聽，諦聽，善思<a class="t" id="t0697a16"></a>念之，我當為汝說。」</p>
<p><a class="t-linehead" id="t-linehead0697a16"></a>尊者三彌提白曰：「唯然。」<a class="t" id="t0697a17"></a>時，諸比丘受教而聽。</p>
<p><a class="t-linehead" id="t-linehead0697a17"></a>佛言：</p><a class="t" id="t0697a18"></a>
<blockquote class="gatha">
<p>「慎莫念過去，　　亦勿願未來，<a class="t" id="t0697a19"></a><br>
過去事已滅，　　未來復未至。<a class="t" id="t0697a20"></a><br>
現在所有法，　　彼亦當為思，<a class="t" id="t0697a21"></a><br>
念無有堅強，　　慧者覺如是。<a class="t" id="t0697a22"></a><br>
若作聖人行，　　孰知愁於死，<a class="t" id="t0697a23"></a><br>
我要不會彼，　　大苦災患終。<a class="t" id="t0697a24"></a><br>
如是行精勤，　　晝夜無懈怠，<a class="t" id="t0697a25"></a><br>
是故常當說，　　跋地羅帝偈。」</p></blockquote><a class="t" id="t0697a26"></a>
<p><a class="t-linehead" id="t-linehead0697a26"></a>佛說如是，即從座起，入室宴坐。於是，諸比<a class="t" id="t0697a27"></a>丘便作是念：「諸賢！當知世尊略說此教，<a class="t" id="t0697a28"></a>不廣分別，即從座起，入室宴坐。</p><a class="t" id="t0697a29"></a>
<blockquote class="gatha">
<p>「『慎莫念過去，　　亦勿願未來，<a class="t" id="t0697b01"></a><br>
　過去事已滅，　　未來復未至。<a class="t" id="t0697b02"></a><br>
　現在所有法，　　彼亦當為思，<a class="t" id="t0697b03"></a><br>
　念無有堅強，　　慧者覺如是。<a class="t" id="t0697b04"></a><br>
　若作聖人行，　　孰知愁於死，<a class="t" id="t0697b05"></a><br>
　我要不<span class="corr" title="[曾&gt;會]">會</span>彼，　　大苦災患終。<a class="t" id="t0697b06"></a><br>
　如是行精勤，　　晝夜無懈怠，<a class="t" id="t0697b07"></a><br>
　是故常當說，　　跋地羅帝偈。』」</p></blockquote><a class="t" id="t0697b08"></a>
<p><a class="t-linehead" id="t-linehead0697b08"></a>彼復作是念：「諸賢！誰能廣分別世尊向所<a class="t" id="t0697b09"></a>略說義？」彼復作是念：「尊者大迦旃延常為<a class="t" id="t0697b10"></a>世尊之所稱譽，及諸智梵行人，尊者大迦旃<a class="t" id="t0697b11"></a>延能廣分別世尊向所略說義，諸賢共往<a class="t" id="t0697b12"></a>詣尊者大迦旃延所，請說此義。若尊者大迦<a class="t" id="t0697b13"></a>旃延為分別者，我等當善受持。」</p>
<p><a class="t-linehead" id="t-linehead0697b13"></a>於是，諸比<a class="t" id="t0697b14"></a>丘往詣尊者大迦旃延所，共相問訊，却<span class="corr" title="[座&gt;坐]">坐</span>一<a class="t" id="t0697b15"></a>面，白曰：「尊者大迦旃延！當知世尊略說此<a class="t" id="t0697b16"></a>教，不廣分別，即從座起，入室宴坐。</p><a class="t" id="t0697b17"></a>
<blockquote class="gatha">
<p>「『慎莫念過去，　　亦勿願未來，<a class="t" id="t0697b18"></a><br>
　過去事已滅，　　未來復未至。<a class="t" id="t0697b19"></a><br>
　現在所有法，　　彼亦當為思，<a class="t" id="t0697b20"></a><br>
　念無有堅強，　　慧者覺如是。<a class="t" id="t0697b21"></a><br>
　若學聖人行，　　孰知愁於死，<a class="t" id="t0697b22"></a><br>
　我要不會彼，　　大苦災患終。<a class="t" id="t0697b23"></a><br>
　如是行精勤，　　晝夜無懈怠，<a class="t" id="t0697b24"></a><br>
　是故常當說，　　跋地羅帝偈。』</p></blockquote><a class="t" id="t0697b25"></a>
<p><a class="t-linehead" id="t-linehead0697b25"></a>「我等便作是念：『諸賢！誰能廣分別世尊向所<a class="t" id="t0697b26"></a>略說義？』我等復作是念：『尊者大迦旃延常<a class="t" id="t0697b27"></a>為世尊之所稱譽，及諸智梵行人，尊者大<a class="t" id="t0697b28"></a>迦旃延能廣分別世尊向所略說義。』唯願<a class="t" id="t0697b29"></a>尊者大迦旃延為慈愍故而廣說之。」</p>
<p><a class="t-linehead" id="t-linehead0697b29"></a>尊者<a class="t" id="t0697c01"></a>大迦旃延告曰：「諸賢！聽我說喻，慧者聞喻<a class="t" id="t0697c02"></a>則解其義。諸賢！猶如有人欲得求實，為<a class="t" id="t0697c03"></a>求實故，持斧入林，彼見大樹成根、莖、節、枝、<a class="t" id="t0697c04"></a>葉、華、實，彼人不觸根、莖、節、實，但觸枝、葉。諸<a class="t" id="t0697c05"></a>賢所說亦復如是，世尊現在，捨來就我而問<a class="t" id="t0697c06"></a>此義。所以者何？諸賢！當知世尊是眼、是智、<a class="t" id="t0697c07"></a>是義、是法，法主、法將，說真諦義，現一切義<a class="t" id="t0697c08"></a>由彼世尊，諸賢應往詣世尊所而問此<a class="t" id="t0697c09"></a>義：『世尊！此云何？此何義？』如世尊說者，諸賢<a class="t" id="t0697c10"></a>等當善受持。」</p>
<p><a class="t-linehead" id="t-linehead0697c10"></a>時，諸比丘白曰：「唯然。尊者大迦<a class="t" id="t0697c11"></a>旃延！世尊是眼、是智、是義、是法，法主、法將，<a class="t" id="t0697c12"></a>說真諦義，現一切義由彼世尊，我等往<a class="t" id="t0697c13"></a>詣世尊所而問此義：『世尊！此云何？此何義？』<a class="t" id="t0697c14"></a>如世尊說者，我等當善受持。然尊者大迦<a class="t" id="t0697c15"></a>旃延常為世尊之所稱譽，及諸智梵行<a class="t" id="t0697c16"></a>人，尊者大迦旃延能廣分別世尊向所略<a class="t" id="t0697c17"></a>說義。唯願尊者大迦旃延為慈愍故而廣<a class="t" id="t0697c18"></a>說之。」</p>
<p><a class="t-linehead" id="t-linehead0697c18"></a>尊者大迦旃延告諸比丘：「諸賢等共<a class="t" id="t0697c19"></a>聽我所說。諸賢！云何比丘念過去耶？諸<a class="t" id="t0697c20"></a>賢！比丘實有眼知色可喜、意所念，愛色，欲<a class="t" id="t0697c21"></a>相應，心樂，捫摸本，本即過去也。彼為過去<a class="t" id="t0697c22"></a>識欲染著，因識欲染著已，則便樂彼，因樂<a class="t" id="t0697c23"></a>彼已，便念過去。如是耳、鼻、舌、身，實有意知<a class="t" id="t0697c24"></a>法可喜、意所念，愛法，欲相應，心樂，捫摸本，<a class="t" id="t0697c25"></a>本即過去也。彼為過去識欲染著，因<a class="t" id="t0697c26"></a>識欲染著已，則便樂彼，因樂彼已，便<a class="t" id="t0697c27"></a>念過去。諸賢！如是比丘念過去也。</p>
<p><a class="t-linehead" id="t-linehead0697c27"></a>「諸<a class="t" id="t0697c28"></a>賢！云何比丘不念過去？諸賢！比丘實有眼<a class="t" id="t0697c29"></a>知色可喜、意所念，愛色，欲相應，心樂，捫摸<a class="t" id="t0698a01"></a>本，本即過去也。彼為過去識不欲染著，因<a class="t" id="t0698a02"></a>識不欲染著已，則便不樂彼，因不樂彼<a class="t" id="t0698a03"></a>已，便不念過去。如是耳、鼻、舌、身，實有意知<a class="t" id="t0698a04"></a>法可喜、意所念，愛法，欲相應，心樂，捫摸本，<a class="t" id="t0698a05"></a>本即過去也。彼為過去識不欲染著，因識<a class="t" id="t0698a06"></a>不欲染著已，則便不樂彼，因不樂彼已，<a class="t" id="t0698a07"></a>便不念過去。諸賢！如是比丘不念過去<a class="t" id="t0698a08"></a>也。</p>
<p><a class="t-linehead" id="t-linehead0698a08"></a>「諸賢！云何比丘願未來耶？諸賢！比丘若<a class="t" id="t0698a09"></a>有眼、色、眼識未來者，彼未得欲得，已得心<a class="t" id="t0698a10"></a>願，因心願已，則便樂彼，因樂彼已，便願未<a class="t" id="t0698a11"></a>來；如是耳、鼻、舌、身。若有意、法、意識未來者，<a class="t" id="t0698a12"></a>未得欲得，已得心願，因心願已，則便樂彼，<a class="t" id="t0698a13"></a>因樂彼已，便願未來。諸賢！如是比丘願未<a class="t" id="t0698a14"></a>來也。</p>
<p><a class="t-linehead" id="t-linehead0698a14"></a>「諸賢！云何比丘不願未來？諸賢！比丘<a class="t" id="t0698a15"></a>若有眼、色、眼識未來者，未得不欲得，已得<a class="t" id="t0698a16"></a>心不願，因心不願已，則便不樂彼，因不樂<a class="t" id="t0698a17"></a>彼已，便不願未來；如是耳、鼻、舌、身。若有意、<a class="t" id="t0698a18"></a>法、意識未來者，未得不欲得，已得心不願，<a class="t" id="t0698a19"></a>因心不願已，則便不樂彼，因不樂彼已，<a class="t" id="t0698a20"></a>便不願未來。諸賢！如是比丘不願未來也。</p><a class="t" id="t0698a21"></a>
<p><a class="t-linehead" id="t-linehead0698a21"></a>「諸賢！云何比丘受現在法？諸賢！比丘若有<a class="t" id="t0698a22"></a>眼、色、眼識現在者，彼於現在識欲染著，因<a class="t" id="t0698a23"></a>識欲染著已，則便樂彼，因樂彼已，便受現<a class="t" id="t0698a24"></a>在法；如是耳、鼻、舌、身。若有意、法、意識現在<a class="t" id="t0698a25"></a>者，彼於現在識欲染著，因識欲染著已，則<a class="t" id="t0698a26"></a>便樂彼，因樂彼已，便受現在法。諸賢！如<a class="t" id="t0698a27"></a>是比丘受現在法也。</p>
<p><a class="t-linehead" id="t-linehead0698a27"></a>「諸賢！云何比丘不受<a class="t" id="t0698a28"></a>現在法。諸賢！比丘若有眼、色、眼識現在者，<a class="t" id="t0698a29"></a>彼於現在識不欲染著，因識不欲染著已，<a class="t" id="t0698b01"></a>則便不樂彼，因不樂彼已，便不受現在<a class="t" id="t0698b02"></a>法；如是耳、鼻、舌、身。若有意、法、意識現在者，<a class="t" id="t0698b03"></a>彼於現在識不欲染著，因識不欲染著已，<a class="t" id="t0698b04"></a>則便不樂彼，因不樂彼已，便不受現在<a class="t" id="t0698b05"></a>法。諸賢！如是比丘不受現在法。</p>
<p><a class="t-linehead" id="t-linehead0698b05"></a>「諸賢！謂世<a class="t" id="t0698b06"></a>尊略說此教，不廣分別，即從座起，入室<a class="t" id="t0698b07"></a>宴坐。</p><a class="t" id="t0698b08"></a>
<blockquote class="gatha">
<p>「『慎莫念過去，　　亦勿願未來，<a class="t" id="t0698b09"></a><br>
　過去事已滅，　　未來復未至。<a class="t" id="t0698b10"></a><br>
　現在所有法，　　彼亦當為思，<a class="t" id="t0698b11"></a><br>
　念無有堅強，　　慧者覺如是。<a class="t" id="t0698b12"></a><br>
　若學聖人行，　　孰知愁於死，<a class="t" id="t0698b13"></a><br>
　我要不會彼，　　大苦災患終。<a class="t" id="t0698b14"></a><br>
　如是行精勤，　　晝夜無懈怠，<a class="t" id="t0698b15"></a><br>
　是故常當說，　　跋地羅帝偈。』</p></blockquote><a class="t" id="t0698b16"></a>
<p><a class="t-linehead" id="t-linehead0698b16"></a>「此世尊略說，不廣分別，我以此句、以此文<a class="t" id="t0698b17"></a>廣說如是。諸賢！可往向佛具陳，若如世<a class="t" id="t0698b18"></a>尊所說義者，諸賢等便可共受持。」</p>
<p><a class="t-linehead" id="t-linehead0698b18"></a>於是，諸<a class="t" id="t0698b19"></a>比丘聞尊者大迦旃延所說，善受持誦，即從<a class="t" id="t0698b20"></a>座起，繞尊者大迦旃延三匝而去，往詣佛<a class="t" id="t0698b21"></a>所，稽首作禮，却坐一面，白曰：「世尊！向世<a class="t" id="t0698b22"></a>尊略說此教，不廣分別，即從座起，入室<a class="t" id="t0698b23"></a>燕坐。尊者大迦旃延以此句、以此文而廣<a class="t" id="t0698b24"></a>說之。」</p>
<p><a class="t-linehead" id="t-linehead0698b24"></a>世尊聞已，嘆曰：「善哉！善哉！我弟子中<a class="t" id="t0698b25"></a>有眼、有智、有法、有義。所以者何？謂師為弟<a class="t" id="t0698b26"></a>子略說此教，不廣分別，彼弟子以此句、以<a class="t" id="t0698b27"></a>此文而廣說之，如大迦旃延比丘所說，汝<a class="t" id="t0698b28"></a>等應當如是受持。所以者何？以說觀義應<a class="t" id="t0698b29"></a>如是也。」</p>
<p><a class="t-linehead" id="t-linehead0698b29"></a>佛說如是。彼諸比丘聞佛所說，歡<a class="t" id="t0698c01"></a>喜奉行。</p><a class="t" id="t0698c02"></a>
<p class="endsutta"><a class="t-linehead" id="t-linehead0698c02"></a>溫泉林天經第四竟<span class="t-note">（二千五百八十字）</span></p><a class="t" id="t0698c03"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
