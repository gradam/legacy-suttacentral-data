<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma174">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 14</span>
<span class="mirror-right">心品</span></p>
<h1 class="mirror-row">
<span class="mirror-left">174. </span>
<span class="mirror-right">（一七四）受法經</span></h1>
</div><a class="t" id="t0711b19"></a>
<p><a class="t-linehead" id="t-linehead0711b19"></a>我聞如是：</p>
<p>一時，佛遊舍衛國，在勝林給孤<a class="t" id="t0711b20"></a>獨園。</p>
<p><a class="t-linehead" id="t-linehead0711b20"></a>爾時，世尊告諸比丘：「世間真實有四<a class="t" id="t0711b21"></a>種受法。云何為四？或有受法現樂、當來受<a class="t" id="t0711b22"></a>苦報，或有受法現苦、當來受樂報，或有受<a class="t" id="t0711b23"></a>法現苦、當來亦受苦報，或有受法現樂、當<a class="t" id="t0711b24"></a>來亦受樂報。</p>
<p><a class="t-linehead" id="t-linehead0711b24"></a>「云何受法現樂、當來受苦報？或<a class="t" id="t0711b25"></a>有沙門、梵志，快莊嚴女共相娛樂，作如是<a class="t" id="t0711b26"></a>說：『此沙門、梵志於欲見當來有何恐怖，有<a class="t" id="t0711b27"></a>何災患，而斷於欲，施設斷欲？此快莊嚴於<a class="t" id="t0711b28"></a>女身體樂更樂觸。』彼與此女共相娛樂，於<a class="t" id="t0711b29"></a>中遊戲，彼受此法，成具足已，身壞命終，趣<a class="t" id="t0711c01"></a>至惡處，生地獄中，方作是念：『彼沙門、梵志<a class="t" id="t0711c02"></a>於欲見此當來恐怖，見此災患故，斷於欲，<a class="t" id="t0711c03"></a>施設斷欲。我等因欲、諍欲、緣欲故，受如是<a class="t" id="t0711c04"></a>極苦、甚重苦也。』</p>
<p><a class="t-linehead" id="t-linehead0711c04"></a>「猶春後月，日中極熱，有葛<a class="t" id="t0711c05"></a>藤子，曰炙圯迸，墮一娑羅樹下。彼時，娑<a class="t" id="t0711c06"></a>羅樹神因此故而生恐怖，於是，彼樹神若<a class="t" id="t0711c07"></a>邊傍種子村神、村百穀藥木有親親朋友樹<a class="t" id="t0711c08"></a>神，於種子見當來有恐怖、有災患故，便<a class="t" id="t0711c09"></a>往至彼樹神所，而慰勞曰：『樹神勿怖！樹神<a class="t" id="t0711c10"></a>勿怖！今此種子或為鹿食，或孔雀食，或風<a class="t" id="t0711c11"></a>吹去，或村火燒，或野火燒，或敗壞不成種<a class="t" id="t0711c12"></a>子。如是，樹神！汝得安隱。若此種子非為鹿<a class="t" id="t0711c13"></a>食，非孔雀食，非風吹去，非村火燒，非野火<a class="t" id="t0711c14"></a>燒，亦非敗壞不成種子，此種子不缺不穿，<a class="t" id="t0711c15"></a>亦不剖坼，不為風、雨、日所中傷，得大雨<a class="t" id="t0711c16"></a>漬，便速生也。』</p>
<p><a class="t-linehead" id="t-linehead0711c16"></a>「彼樹神而作是念：『以何等故？<a class="t" id="t0711c17"></a>彼邊傍種子村神、村百穀藥木親親朋友樹<a class="t" id="t0711c18"></a>神，於種子見當來有何恐怖？有何災患？而<a class="t" id="t0711c19"></a>來慰勞我言：「樹神勿怖！樹神勿怖！樹神！此<span class="corr" title="[&gt;種] cf.［麗】">種</span><a class="t" id="t0711c20"></a>子或為鹿食，或孔雀食，或風吹去，或村火<a class="t" id="t0711c21"></a>燒，或野火燒，或敗壞不成種子。如是，樹神！<a class="t" id="t0711c22"></a>汝得安隱。若此種子非為鹿食，非孔雀食，<a class="t" id="t0711c23"></a>非風吹去，非村火燒，非野火燒，亦非敗壞<a class="t" id="t0711c24"></a>不成種子，此種子不缺不穿，亦不剖坼，不<a class="t" id="t0711c25"></a>為風、雨、日所中傷，得大雨漬，便速生也。」』成<a class="t" id="t0711c26"></a>莖枝葉柔軟成節，觸體喜悅，此莖枝葉柔軟<a class="t" id="t0711c27"></a>成節，觸體喜悅，樂更樂觸。此緣樹成大枝<a class="t" id="t0711c28"></a>節葉，纏裹彼樹，覆蓋在上。覆蓋在上已，彼<a class="t" id="t0711c29"></a>樹神方作是念：『彼邊傍種子村神、村百穀藥<a class="t" id="t0712a01"></a>木親親朋友樹神，於種子見此當來恐怖，<a class="t" id="t0712a02"></a>見此災患故，而來慰勞我言：「樹神勿怖！<a class="t" id="t0712a03"></a>樹神勿怖！此種子或為鹿食，或孔雀食，或<a class="t" id="t0712a04"></a>風吹去，或村火燒，或野火燒，或敗壞不成種<a class="t" id="t0712a05"></a>子。如是，樹神！汝得安隱。若此種子非為鹿<a class="t" id="t0712a06"></a>食，非孔雀食，非風吹去，非村火燒，非野火<a class="t" id="t0712a07"></a>燒，亦非敗壞不成種子，此種子不缺不穿，<a class="t" id="t0712a08"></a>亦不剖坼，不為風、雨、日所中傷，得大雨漬，<a class="t" id="t0712a09"></a>便速生也。」我因種子、緣種子故，受此極苦<a class="t" id="t0712a10"></a>甚重苦也。』</p>
<p><a class="t-linehead" id="t-linehead0712a10"></a>「如是，或有沙門、梵志，快莊嚴女共<a class="t" id="t0712a11"></a>相娛樂，作如是說：『此沙門、梵志於欲見當<a class="t" id="t0712a12"></a>來有何恐怖，有何災患，而斷於欲，施設斷<a class="t" id="t0712a13"></a>欲？此快莊嚴於女身體樂更樂觸。』彼與此<a class="t" id="t0712a14"></a>女共相娛樂，於中遊戲，彼受此法，成具足<a class="t" id="t0712a15"></a>已，身壞命終，趣至惡處，生地獄中，方作是<a class="t" id="t0712a16"></a>念：『彼沙門、梵志於欲見此當來恐怖，見此<a class="t" id="t0712a17"></a>災患故，斷於欲，施設斷欲。我等因欲、諍欲、<a class="t" id="t0712a18"></a>緣欲故，受如是極苦甚重苦也。』是謂受法<a class="t" id="t0712a19"></a>現樂、當來受苦報。</p>
<p><a class="t-linehead" id="t-linehead0712a19"></a>「云何受法現苦、當來受樂<a class="t" id="t0712a20"></a>報？或有一自然重濁欲、重濁恚、重濁癡，彼數<a class="t" id="t0712a21"></a>隨欲心，受苦憂慼，數隨恚心、癡心，受苦憂<a class="t" id="t0712a22"></a>慼。彼以苦以憂，盡其形壽，修行梵行，乃至<a class="t" id="t0712a23"></a>啼泣墮淚，彼受此法，成具足已，身壞命終，<a class="t" id="t0712a24"></a>必昇善處，生於天中，是謂受法現苦、當來<a class="t" id="t0712a25"></a>受樂報。</p>
<p><a class="t-linehead" id="t-linehead0712a25"></a>「云何受法現苦、當來亦受苦報？或<a class="t" id="t0712a26"></a>有沙門、梵志裸形無衣，或以手為衣，或以<a class="t" id="t0712a27"></a>葉為衣，或以珠為衣，或不以瓶取水，或<a class="t" id="t0712a28"></a>不以櫆取水，不食刀杖劫抄之食，不食<a class="t" id="t0712a29"></a>欺妄食，不自往，不遣信，不來尊，不善尊、<a class="t" id="t0712b01"></a>不住尊。若有二人食，不在中食，不懷妊家<a class="t" id="t0712b02"></a>食，不畜狗家食，家有糞蠅飛來而不食，不<a class="t" id="t0712b03"></a>噉魚，不食肉，不飲酒，不飲惡水，或都不<a class="t" id="t0712b04"></a>飲，學無飲行。或噉一口，以一口為足，或<a class="t" id="t0712b05"></a>二、三、四，乃至七口，以七口為足。或食一得，<a class="t" id="t0712b06"></a>以一得為足，或二、三、四，乃至七得，以七得<a class="t" id="t0712b07"></a>為足。或日一食，以一食為足，或二、三、四、五、<a class="t" id="t0712b08"></a>六、七日、半月、一月一食，以一食為足。或食<a class="t" id="t0712b09"></a>菜<span class="corr" title="[茄&gt;茹] cf.［麗】">茹</span>，或食稗子，或食<span class="gaiji">［楑－天＋示］<!--gaiji,,1[楑-天+示],2,3--></span>米，或食雜<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>，或食<a class="t" id="t0712b10"></a>頭頭邏食，或食麁食。或至無事處，依於<a class="t" id="t0712b11"></a>無事，或食根，或食果，或食自落果。或持連<a class="t" id="t0712b12"></a>合衣，或持毛衣，或持頭舍衣，或持毛頭舍<a class="t" id="t0712b13"></a>衣，或持全皮，或持穿皮，或持全穿皮。或持<a class="t" id="t0712b14"></a>散髮，或持編髮，或持散編髮，或有剃髮，或<a class="t" id="t0712b15"></a>有剃鬚，或剃鬚髮，或有拔髮，或有拔鬚，或<a class="t" id="t0712b16"></a>拔鬚髮。或住立斷坐，或修蹲行，或有臥刺，<a class="t" id="t0712b17"></a>以刺為床，或有臥草，以草為床。或有<a class="t" id="t0712b18"></a>事水，晝夜手抒。或有事火，竟昔燃之。或事<a class="t" id="t0712b19"></a>日、月、尊祐大德，叉手向彼。如此之比，受無<a class="t" id="t0712b20"></a>量苦，學煩熱行，彼受此法，成具足已，身壞<a class="t" id="t0712b21"></a>命終，必至惡處，生地獄中，是謂受法現苦、<a class="t" id="t0712b22"></a>當來亦受苦報。</p>
<p><a class="t-linehead" id="t-linehead0712b22"></a>「云何受法現樂、當來亦受樂<a class="t" id="t0712b23"></a>報？或有一自然不重濁欲、不重濁恚、不重濁<a class="t" id="t0712b24"></a>癡，彼不數隨欲心，受苦憂慼，不數隨恚心、<a class="t" id="t0712b25"></a>癡心，受苦憂慼，彼以樂以喜，盡其形壽，<a class="t" id="t0712b26"></a>修行梵行，乃至歡悅心。彼受此法，成具<a class="t" id="t0712b27"></a>足已，五下分結盡，化生於彼而般涅槃，得<a class="t" id="t0712b28"></a>不退法，不還此世。是謂受法現樂、當來亦<a class="t" id="t0712b29"></a>受樂報。世間真實有是四種受法者，因此<a class="t" id="t0712c01"></a>故說。」</p>
<p><a class="t-linehead" id="t-linehead0712c01"></a>佛說如是。彼諸比丘聞佛所說，歡喜<a class="t" id="t0712c02"></a>奉行。</p><a class="t" id="t0712c03"></a>
<p class="endsutta"><a class="t-linehead" id="t-linehead0712c03"></a>受法經第三竟<span class="t-note">（一千五百八十三字）</span></p><a class="t" id="t0712c04"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
