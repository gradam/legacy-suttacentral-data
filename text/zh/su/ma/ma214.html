<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma214">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 18</span>
<span class="mirror-right">例品</span></p>
<h1 class="mirror-row">
<span class="mirror-left">214. </span>
<span class="mirror-right">（二一四）鞞訶提經</span></h1>
</div><a class="t" id="t0797c09"></a>
<p><a class="t-linehead" id="t-linehead0797c09"></a>我聞如是：</p>
<p>一時，佛遊舍衛國，在勝林給孤<a class="t" id="t0797c10"></a>獨園。</p>
<p><a class="t-linehead" id="t-linehead0797c10"></a>爾時，尊者阿難住舍衛國，於東園鹿子<a class="t" id="t0797c11"></a>母堂為小事故。彼時尊者阿難將一比丘<a class="t" id="t0797c12"></a>從舍衛出，往至東園鹿子母堂，所為事訖，<a class="t" id="t0797c13"></a>將彼比丘還，往至勝林給孤獨園。</p>
<p><a class="t-linehead" id="t-linehead0797c13"></a>爾時，拘<a class="t" id="t0797c14"></a>薩羅王波斯匿乘一奔陀利象，與尸利<a class="t" id="t0797c15"></a>阿荼大臣俱出舍衛國。尊者阿難遙見拘薩<a class="t" id="t0797c16"></a>羅王波斯匿來已，問伴比丘：「彼是拘薩羅王<a class="t" id="t0797c17"></a>波斯匿耶？」</p>
<p><a class="t-linehead" id="t-linehead0797c17"></a>答曰：「是也。」</p>
<p>尊者阿難便下道避<a class="t" id="t0797c18"></a>至一樹下。</p>
<p><a class="t-linehead" id="t-linehead0797c18"></a>拘薩羅王波斯匿遙見尊者阿難<a class="t" id="t0797c19"></a>在於樹間，問曰：「尸利阿荼！彼是沙門阿難耶？」</p><a class="t" id="t0797c20"></a>
<p><a class="t-linehead" id="t-linehead0797c20"></a>尸利阿荼答曰：「是也。」</p>
<p>拘薩羅王波斯匿告<a class="t" id="t0797c21"></a>尸利阿荼大臣曰：「汝御此象，令至沙門阿<a class="t" id="t0797c22"></a>難所。」尸利阿荼受王教已即御此象，令至<a class="t" id="t0797c23"></a>尊者阿難所。</p>
<p><a class="t-linehead" id="t-linehead0797c23"></a>於是，拘薩羅王波斯匿問曰：「阿<a class="t" id="t0797c24"></a>難！從何處來，欲至何處？」</p>
<p><a class="t-linehead" id="t-linehead0797c24"></a>尊者阿難答曰：「大<a class="t" id="t0797c25"></a>王！我從東園鹿子母堂來，欲至勝林給孤<a class="t" id="t0797c26"></a>獨園。」</p>
<p><a class="t-linehead" id="t-linehead0797c26"></a>拘薩羅王波斯匿語曰：「阿難！若於勝<a class="t" id="t0797c27"></a>林無急事者，可共往至阿夷羅婆提河，<a class="t" id="t0797c28"></a>為慈愍故。」尊者阿難為拘薩羅王波斯匿<a class="t" id="t0797c29"></a>默然而受。</p>
<p><a class="t-linehead" id="t-linehead0797c29"></a>於是，拘薩羅王波斯匿令尊者阿<a class="t" id="t0798a01"></a>難在前，共至阿夷羅婆提河。到已下乘，取<a class="t" id="t0798a02"></a>彼象薦，四疊敷地，請尊者阿難：「阿難！<a class="t" id="t0798a03"></a>可坐此座。」</p>
<p><a class="t-linehead" id="t-linehead0798a03"></a>尊者阿難答曰：「止！止！大王！但心<a class="t" id="t0798a04"></a>靖足。」</p>
<p><a class="t-linehead" id="t-linehead0798a04"></a>拘薩羅王波斯匿再三請尊者阿難：<a class="t" id="t0798a05"></a>「阿難！可坐此座。」</p>
<p><a class="t-linehead" id="t-linehead0798a05"></a>尊者阿難亦再三語：「止！止！<a class="t" id="t0798a06"></a>大王！但心靖足，我自有尼師檀，我今當<a class="t" id="t0798a07"></a>坐。」於是，尊者阿難敷尼師檀，結跏趺坐。</p>
<p><a class="t-linehead" id="t-linehead0798a07"></a>拘<a class="t" id="t0798a08"></a>薩羅王波斯匿與尊者阿難共相問訊，却坐<a class="t" id="t0798a09"></a>一面，語曰：「阿難！欲有所問，聽我問耶？」</p>
<p><a class="t-linehead" id="t-linehead0798a09"></a>尊<a class="t" id="t0798a10"></a>者阿難答曰：「大王！欲問便問，我問已<a class="t" id="t0798a11"></a>當思。」</p>
<p><a class="t-linehead" id="t-linehead0798a11"></a>拘薩羅王波斯匿問曰：「阿難！如來頗<a class="t" id="t0798a12"></a>行如是身行，謂此身行為沙門、梵志所憎<a class="t" id="t0798a13"></a>惡耶？」</p>
<p><a class="t-linehead" id="t-linehead0798a13"></a>尊者阿難答曰：「大王！如來不行如是<a class="t" id="t0798a14"></a>身行，謂<span class="corr" title="[是&gt;此] cf.［麗】">此</span>身行為沙門、梵志聰明智慧及餘<a class="t" id="t0798a15"></a>世間所憎惡也。」</p>
<p><a class="t-linehead" id="t-linehead0798a15"></a>拘薩羅王波斯匿聞已，歎曰：<a class="t" id="t0798a16"></a>「善哉！善哉！阿難！我所不及，若聰明智慧及<a class="t" id="t0798a17"></a>餘世間者，而阿難及之。阿難！若有不善相<a class="t" id="t0798a18"></a>悉而毀呰稱譽者，我等不見彼真實也。阿<a class="t" id="t0798a19"></a>難！若有善相悉而毀呰稱譽者，我見彼真<a class="t" id="t0798a20"></a>實也。阿難！如來頗行如是身行，謂此身行<a class="t" id="t0798a21"></a>為沙門、梵志聰明智慧及餘世間所憎惡耶？」</p><a class="t" id="t0798a22"></a>
<p><a class="t-linehead" id="t-linehead0798a22"></a>尊者阿難答曰：「大王！如來終不行如是身<a class="t" id="t0798a23"></a>行，謂此身行為沙門、梵志聰明智慧及餘世<a class="t" id="t0798a24"></a>間所憎惡也。」</p>
<p><a class="t-linehead" id="t-linehead0798a24"></a>拘薩羅王波斯匿問曰：「阿難！<a class="t" id="t0798a25"></a>云何為身行耶？」</p>
<p><a class="t-linehead" id="t-linehead0798a25"></a>尊者阿難答曰：「大王！不善<a class="t" id="t0798a26"></a>身行也。」</p>
<p><a class="t-linehead" id="t-linehead0798a26"></a>拘薩羅王波斯匿問曰：「阿難！云何不<a class="t" id="t0798a27"></a>善身行耶？」</p>
<p><a class="t-linehead" id="t-linehead0798a27"></a>尊者阿難答曰：「大王！謂身行有<a class="t" id="t0798a28"></a>罪。」</p>
<p><a class="t-linehead" id="t-linehead0798a28"></a>拘薩羅王波斯匿問曰：「阿難！云何身行<a class="t" id="t0798a29"></a>有罪耶？」</p>
<p><a class="t-linehead" id="t-linehead0798a29"></a>尊者阿難答曰：「大王！謂行身行，智<a class="t" id="t0798b01"></a>者所憎惡。」</p>
<p><a class="t-linehead" id="t-linehead0798b01"></a>拘薩羅王波斯匿問曰：「阿難！云何<a class="t" id="t0798b02"></a>智者所憎惡耶？」</p>
<p><a class="t-linehead" id="t-linehead0798b02"></a>尊者阿難答曰：「大王！謂行<a class="t" id="t0798b03"></a>身行，自害、害彼、俱害，滅智慧、惡相助，不得<a class="t" id="t0798b04"></a>涅槃，不趣智，不趣覺，不趣涅槃，彼可行<a class="t" id="t0798b05"></a>法不知如真，不可行法亦不知如真。可行<a class="t" id="t0798b06"></a>法不知如真，不可行法亦不知如真已，可<a class="t" id="t0798b07"></a>受法不知如真，不可受法亦不知如真。可<a class="t" id="t0798b08"></a>受法不知如真，不可受法亦不知如真已，<a class="t" id="t0798b09"></a>可斷法不知如真，不可斷法亦不知如真。<a class="t" id="t0798b10"></a>可斷法不知如真，不可斷法亦不知如真<a class="t" id="t0798b11"></a>已，可成就法不知如真，不可成就法亦不<a class="t" id="t0798b12"></a>知如真。可成就法不知如真，不可成就法<a class="t" id="t0798b13"></a>亦不知如真已，可行法便不行，不可行法<a class="t" id="t0798b14"></a>而行。可行法便不行，不可行法而行已，可<a class="t" id="t0798b15"></a>受法便不受，不可受法而受。可受法便不<a class="t" id="t0798b16"></a>受，不可受法而受已，可斷法便不斷，不可<a class="t" id="t0798b17"></a>斷法而斷。可斷法便不斷，不可斷法而斷已，<a class="t" id="t0798b18"></a>可成就法便不成就，不可成就法而成就。可<a class="t" id="t0798b19"></a>成就法便不成就，不可成就法而成就已，不<a class="t" id="t0798b20"></a>善法轉增，善法轉減。是故如來終不行此<a class="t" id="t0798b21"></a>法。」</p>
<p><a class="t-linehead" id="t-linehead0798b21"></a>拘薩羅王波斯匿問曰：「阿難！如來何故終<a class="t" id="t0798b22"></a>不行此法耶？」</p>
<p><a class="t-linehead" id="t-linehead0798b22"></a>尊者阿難答曰：「大王！離欲、欲<a class="t" id="t0798b23"></a>已盡，離恚、恚已盡，離癡、癡已盡，如來斷一切<a class="t" id="t0798b24"></a>不善之法，成就一切善法，教師、妙師、善順師，<a class="t" id="t0798b25"></a>將御、順御，善語、妙語、善順語。是故如來終不<a class="t" id="t0798b26"></a>行此法。」</p>
<p><a class="t-linehead" id="t-linehead0798b26"></a>拘薩羅王波斯匿歎曰：「善哉！善哉！阿<a class="t" id="t0798b27"></a>難！如來不可行法終不行。所以者何？以<a class="t" id="t0798b28"></a>如來、無所著、正盡覺故。阿難！汝彼師弟子，<a class="t" id="t0798b29"></a>學道欲得無上安隱涅槃，汝尚不行此法，<a class="t" id="t0798c01"></a>況復如來行此法耶？」</p>
<p><a class="t-linehead" id="t-linehead0798c01"></a>拘薩羅王波斯匿問<a class="t" id="t0798c02"></a>曰：「阿難！如來頗行如是身行，謂此身行<a class="t" id="t0798c03"></a>不為沙門、梵志聰明智慧及餘世間所憎惡<a class="t" id="t0798c04"></a>耶？」</p>
<p><a class="t-linehead" id="t-linehead0798c04"></a>尊者阿難答曰：「大王！如來必行如是<a class="t" id="t0798c05"></a>身行，謂此身行不為沙門、梵志聰明智慧及<a class="t" id="t0798c06"></a>餘世間所憎惡也。」</p>
<p><a class="t-linehead" id="t-linehead0798c06"></a>拘薩羅王波斯匿問曰：<a class="t" id="t0798c07"></a>「阿難！云何為身行耶？」</p>
<p><a class="t-linehead" id="t-linehead0798c07"></a>尊者阿難答曰：「大王！<a class="t" id="t0798c08"></a>謂善身行也。」</p>
<p><a class="t-linehead" id="t-linehead0798c08"></a>拘薩羅王波斯匿問曰：「阿難！云<a class="t" id="t0798c09"></a>何善身行耶？」</p>
<p><a class="t-linehead" id="t-linehead0798c09"></a>尊者阿難答曰：「大王！謂身行無<a class="t" id="t0798c10"></a>罪。」</p>
<p><a class="t-linehead" id="t-linehead0798c10"></a>拘薩羅王波斯匿問曰：「阿難！云何身行<a class="t" id="t0798c11"></a>無罪耶？」</p>
<p><a class="t-linehead" id="t-linehead0798c11"></a>尊者阿難答曰：「大王！謂行身行，智<a class="t" id="t0798c12"></a>者所不憎惡。」</p>
<p><a class="t-linehead" id="t-linehead0798c12"></a>拘薩羅王波斯匿問曰：「阿難！<a class="t" id="t0798c13"></a>云何智者所不憎惡。」</p>
<p><a class="t-linehead" id="t-linehead0798c13"></a>尊者阿難答曰：「大王！<a class="t" id="t0798c14"></a>謂行身行，不自害、不害彼、不俱害，覺慧、<a class="t" id="t0798c15"></a>不惡相助，得涅槃，趣智趣覺，趣至涅槃。彼<a class="t" id="t0798c16"></a>可行法知如真，不可行法亦知如真。可行<a class="t" id="t0798c17"></a>法知如真，不可行法亦知如真已，可受法<a class="t" id="t0798c18"></a>知如真，不可受法亦知如真。可受法知如<a class="t" id="t0798c19"></a>真，不可受法亦知如真已，可斷法知如真，<a class="t" id="t0798c20"></a>不可斷法亦知如真。可斷法知如真，不可<a class="t" id="t0798c21"></a>斷法亦知如真已，可成就法知如真，不可<a class="t" id="t0798c22"></a>成就法亦知如真。可成就法知如真，不可<a class="t" id="t0798c23"></a>成就法亦知如真已，可行法而行，不可行<a class="t" id="t0798c24"></a>法便不行。可行法而行，不可行法便不行<a class="t" id="t0798c25"></a>已，可受法而受，不可受法便不受。可受法<a class="t" id="t0798c26"></a>而受，不可受法便不受已，可斷法而斷，不<a class="t" id="t0798c27"></a>可斷法便不斷。可斷法而斷，不可斷法便<a class="t" id="t0798c28"></a>不斷已，可成就法而成就，不可成就法便<a class="t" id="t0798c29"></a>不成就。可成就法而成就，不可成就法便<a class="t" id="t0799a01"></a>不成就已，不善法轉減，善法轉增。是故如<a class="t" id="t0799a02"></a>來必行此法。」</p>
<p><a class="t-linehead" id="t-linehead0799a02"></a>拘薩羅王波斯匿問曰：「阿難！<a class="t" id="t0799a03"></a>如來何故必行此法耶？」</p>
<p><a class="t-linehead" id="t-linehead0799a03"></a>尊者阿難答曰：「大<a class="t" id="t0799a04"></a>王！離欲、欲已盡，離恚、恚已盡，離癡、癡已<a class="t" id="t0799a05"></a>盡，如來成就一切善法，斷一切不善之法，<a class="t" id="t0799a06"></a>教師、妙師、善順師，將御、順御，善語、妙語、善<a class="t" id="t0799a07"></a>順語。是故如來必行此法。」</p>
<p><a class="t-linehead" id="t-linehead0799a07"></a>拘薩羅王波斯<a class="t" id="t0799a08"></a>匿歎曰：「善哉！善哉！阿難！如來可行法必行。<a class="t" id="t0799a09"></a>所以者何？以如來、無所著、正盡覺故。阿<a class="t" id="t0799a10"></a>難！汝彼師弟子，學道欲得無上安隱涅槃，<a class="t" id="t0799a11"></a>汝尚行此法，況復如來不行此法耶？阿<a class="t" id="t0799a12"></a>難善說，我今歡喜，阿難快說，我極歡喜。若<a class="t" id="t0799a13"></a>村輸租阿難法應受者，我村輸租為法布<a class="t" id="t0799a14"></a>施。阿難！若象、馬、牛、羊阿難法應受者，我象、<a class="t" id="t0799a15"></a>馬、牛、羊為法布施。阿難！若婦女及童女阿<a class="t" id="t0799a16"></a>難法應受者，我婦女及童女為法布施。阿難！<a class="t" id="t0799a17"></a>若生色寶阿難法應受者，我生色寶為法布<a class="t" id="t0799a18"></a>施。阿難！如此之事阿難皆不應受，我拘薩<a class="t" id="t0799a19"></a>羅家有一衣，名鞞訶提，彼第一，王以繖<a class="t" id="t0799a20"></a>枓孔中盛送來為信。阿難！若拘薩羅家劫<a class="t" id="t0799a21"></a>貝諸衣者，此鞞訶提於諸衣中最為第一。<a class="t" id="t0799a22"></a>所以者何？此鞞訶提衣長十六肘，廣八肘，我<a class="t" id="t0799a23"></a>此鞞訶提衣，今為法故布施阿難！阿難！當<a class="t" id="t0799a24"></a>作三衣，持令彼拘薩羅家長夜增益福。」</p><a class="t" id="t0799a25"></a>
<p><a class="t-linehead" id="t-linehead0799a25"></a>尊者阿難答曰：「止！止！大王！但心靖足，自<a class="t" id="t0799a26"></a>有三衣，謂我所受。」</p>
<p><a class="t-linehead" id="t-linehead0799a26"></a>拘薩羅王波斯匿白曰：<a class="t" id="t0799a27"></a>「阿難！聽我說喻，慧者聞喻則解其義。猶如<a class="t" id="t0799a28"></a>大雨時，此阿夷羅婆提河水滿，兩岸溢則流<a class="t" id="t0799a29"></a>出。阿難見耶？」</p>
<p><a class="t-linehead" id="t-linehead0799a29"></a>尊者阿難答曰：「見也。」</p>
<p>拘薩<a class="t" id="t0799b01"></a>羅王波斯匿白曰：「如是，阿難！若有三衣，當<a class="t" id="t0799b02"></a>與比丘、比丘尼，漸學舍羅、舍羅磨尼離。阿<a class="t" id="t0799b03"></a>難！以此鞞訶提作三衣受持，令彼拘薩羅<a class="t" id="t0799b04"></a>家長夜增益福。」尊者阿難為拘薩羅王波<a class="t" id="t0799b05"></a>斯匿默然而受。</p>
<p><a class="t-linehead" id="t-linehead0799b05"></a>於是，拘薩羅王波斯匿知尊<a class="t" id="t0799b06"></a>者阿難默然受已，鞞訶提衣為法布施尊者<a class="t" id="t0799b07"></a>阿難，即從座起，繞三匝而去。</p>
<p><a class="t-linehead" id="t-linehead0799b07"></a>去後不久，尊者<a class="t" id="t0799b08"></a>阿難持鞞訶提衣往詣佛所，稽首佛足，却<a class="t" id="t0799b09"></a>住一面，白曰：「世尊！此鞞訶提衣，今日拘薩<a class="t" id="t0799b10"></a>羅王波斯匿為法布施我，願世尊以兩足<a class="t" id="t0799b11"></a>著鞞訶提衣上，令拘薩羅家長夜得增益<a class="t" id="t0799b12"></a>福。」</p>
<p><a class="t-linehead" id="t-linehead0799b12"></a>於是，世尊以兩足著鞞訶提衣上，告曰：<a class="t" id="t0799b13"></a>「阿難！若汝與拘薩羅王波斯匿所共論者，<a class="t" id="t0799b14"></a>今悉向我而廣說之。」</p>
<p><a class="t-linehead" id="t-linehead0799b14"></a>於是，尊者阿難與拘<a class="t" id="t0799b15"></a>薩羅王波斯匿所共論者，盡向佛說，叉手<a class="t" id="t0799b16"></a>白曰：「我如是說，不誣謗世尊耶？真說如法，<a class="t" id="t0799b17"></a>說法次法，不於如法有過失耶？」</p>
<p><a class="t-linehead" id="t-linehead0799b17"></a>世尊答曰：<a class="t" id="t0799b18"></a>「汝如是說，不誣謗我，真說如法，說法次法，<a class="t" id="t0799b19"></a>亦不於如法有過失也。阿難！若拘薩羅王<a class="t" id="t0799b20"></a>波斯匿以此義、以此句、以此文來問我者，<a class="t" id="t0799b21"></a>我亦為拘薩羅王波斯匿以此義、以此句、<a class="t" id="t0799b22"></a>以此文答彼也。阿難！此義如汝所說，汝<a class="t" id="t0799b23"></a>當如是受持。所以者何？此說即是其義。」</p>
<p><a class="t-linehead" id="t-linehead0799b23"></a>佛<a class="t" id="t0799b24"></a>說如是。尊者阿難及諸比丘，聞佛所說，歡喜<a class="t" id="t0799b25"></a>奉行。</p><a class="t" id="t0799b26"></a>
<p class="endsutta"><a class="t-linehead" id="t-linehead0799b26"></a>鞞訶提經第三竟<span class="t-note">（二千五百九十一字）</span></p><a class="t" id="t0799b27"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>