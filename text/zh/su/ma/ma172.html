<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma172">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 14</span>
<span class="mirror-right">心品</span></p>
<h1 class="mirror-row">
<span class="mirror-left">172. </span>
<span class="mirror-right">（一七二）心經</span></h1>
</div>
<div class="suttainfo"><h2>心品第三<span class="t-note">（有十經）</span><span class="t-note">（第四分別誦）</span></h2>
<p><span class="t-juanname">中阿含經卷第四十五</span><br>
<a class="t" id="t0709a07"></a><a class="t" id="t0709a08"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0709a09"></a><a class="t" id="t0709a10"></a>
<blockquote class="gatha">
<p>心、浮、受法二　　行禪、說、獵師<a class="t" id="t0709a11"></a><br>
五枝財物主　　瞿曇彌、多界</p></blockquote><a class="t" id="t0709a12"></a></div><a class="t" id="t0709a13"></a>
<p><a class="t-linehead" id="t-linehead0709a13"></a>我聞如是：</p>
<p>一時，佛遊舍衛國，在勝林給孤<a class="t" id="t0709a14"></a>獨園。</p>
<p><a class="t-linehead" id="t-linehead0709a14"></a>爾時，有一比丘獨安靖處宴坐思惟，心<a class="t" id="t0709a15"></a>作是念：「誰將世間去？誰為染著？誰起自<a class="t" id="t0709a16"></a>在？」彼時，比丘則於晡時從宴坐起，往詣佛<a class="t" id="t0709a17"></a>所，稽首禮足，却坐一面，白曰：「世尊！我今獨安<a class="t" id="t0709a18"></a>靖處宴坐思惟，心作是念：『誰將世間去？誰<a class="t" id="t0709a19"></a>為染著？誰起自在？』」</p>
<p><a class="t-linehead" id="t-linehead0709a19"></a>世尊聞已，歎曰：「善哉！善<a class="t" id="t0709a20"></a>哉！比丘！謂有賢道而有賢觀，極妙辯才，有<a class="t" id="t0709a21"></a>善思惟。『誰將世間去？誰為染著？誰起自在？』<a class="t" id="t0709a22"></a>比丘！所問為如是耶？」</p>
<p><a class="t-linehead" id="t-linehead0709a22"></a>比丘答曰：「如是。世<a class="t" id="t0709a23"></a>尊！」</p>
<p><a class="t-linehead" id="t-linehead0709a23"></a>世尊告曰：「比丘！心將世間去，心為染<a class="t" id="t0709a24"></a>著，心起自在。比丘！彼將世間去，彼為染<a class="t" id="t0709a25"></a>著，彼起自在。比丘！多聞聖弟子非心將去，<a class="t" id="t0709a26"></a>非心染著，非心自在。比丘！多聞聖弟子不<a class="t" id="t0709a27"></a>隨心自在，而心隨多聞聖弟子。」</p>
<p><a class="t-linehead" id="t-linehead0709a27"></a>比丘白曰：<a class="t" id="t0709a28"></a>「善哉！善哉！唯然。世尊！」彼時，比丘聞佛所說，歡<a class="t" id="t0709a29"></a>喜奉行。</p>
<p><a class="t-linehead" id="t-linehead0709a29"></a>問曰：「世尊！多聞比丘，說多聞比丘。<a class="t" id="t0709b01"></a>世尊！云何多聞比丘？云何施設多聞比丘？」</p>
<p><a class="t-linehead" id="t-linehead0709b01"></a>世<a class="t" id="t0709b02"></a>尊聞已，歎曰：「善哉！善哉！比丘！謂有賢道而<a class="t" id="t0709b03"></a>有賢觀，極妙辯才，有善思惟。『世尊！多聞比<a class="t" id="t0709b04"></a>丘，說多聞比丘。世尊！云何多聞比丘？云何<a class="t" id="t0709b05"></a>施設多聞比丘？』比丘！所問為如是耶？」</p>
<p><a class="t-linehead" id="t-linehead0709b05"></a>比丘<a class="t" id="t0709b06"></a>答曰：「如是。世尊！」</p>
<p><a class="t-linehead" id="t-linehead0709b06"></a>世尊告曰：「比丘！我所說甚<a class="t" id="t0709b07"></a>多，謂正經、歌詠、記說、偈他、因緣、撰錄、本起、此<a class="t" id="t0709b08"></a>說、生處、廣解、未曾有法及說義。比丘！若有族<a class="t" id="t0709b09"></a>姓子，我所說四句偈，知義知法，趣法向<a class="t" id="t0709b10"></a>法，趣順梵行。比丘！說多聞比丘無復過是。<a class="t" id="t0709b11"></a>比丘！如是多聞比丘，如來如是施設多聞<a class="t" id="t0709b12"></a>比丘。」</p>
<p><a class="t-linehead" id="t-linehead0709b12"></a>比丘白曰：「善哉！善哉！唯然。世尊！」彼時，比<a class="t" id="t0709b13"></a>丘聞佛所說，歡喜奉行。</p><a class="t" id="t0709b14"></a>
<p><a class="t-linehead" id="t-linehead0709b14"></a>問曰：「世尊！多聞比丘明達智慧，說多聞比<a class="t" id="t0709b15"></a>丘明達智慧。世尊！云何多聞比丘明達智慧？<a class="t" id="t0709b16"></a>云何施設多聞比丘明達智慧？」</p>
<p><a class="t-linehead" id="t-linehead0709b16"></a>世尊聞已，歎<a class="t" id="t0709b17"></a>曰：「善哉！善哉！比丘！謂有賢道而有賢觀，極<a class="t" id="t0709b18"></a>妙辯才，有善思惟。『世尊！多聞比丘明達智慧，<a class="t" id="t0709b19"></a>說多聞比丘明達智慧。世尊！云何多聞比丘<a class="t" id="t0709b20"></a>明達智慧？云何施設多聞比丘明達智慧？』比<a class="t" id="t0709b21"></a>丘！所問為如是耶？」</p>
<p><a class="t-linehead" id="t-linehead0709b21"></a>比丘答曰：「如是。世尊！」</p>
<p>世<a class="t" id="t0709b22"></a>尊告曰：「比丘！若比丘聞此苦，復以慧正見<a class="t" id="t0709b23"></a>苦如真者，聞苦習、苦滅、苦滅道，復以慧正<a class="t" id="t0709b24"></a>見苦滅道如真者，比丘！如是多聞比丘明<a class="t" id="t0709b25"></a>達智慧，如來如是施設多聞比丘明達智慧。」</p><a class="t" id="t0709b26"></a>
<p><a class="t-linehead" id="t-linehead0709b26"></a>比丘白曰：「善哉！善哉！唯然。世尊！」彼時，比丘聞<a class="t" id="t0709b27"></a>佛所說，歡喜奉行。</p>
<p><a class="t-linehead" id="t-linehead0709b27"></a>問曰：「世尊！聰明比丘<span class="gaiji">黠<!--gaiji,黠,1[烈-列+（里*吉）],2,3--></span><a class="t" id="t0709b28"></a>慧廣慧，說聰明比丘<span class="gaiji">黠<!--gaiji,黠,1[烈-列+（里*吉）],2,3--></span>慧廣慧。世尊！云何聰<a class="t" id="t0709b29"></a>明比丘<span class="gaiji">黠<!--gaiji,黠,1[烈-列+（里*吉）],2,3--></span>慧廣慧？云何施設聰明比丘<span class="gaiji">黠<!--gaiji,黠,1[烈-列+（里*吉）],2,3--></span>慧<a class="t" id="t0709c01"></a>廣慧？」</p>
<p><a class="t-linehead" id="t-linehead0709c01"></a>世尊聞已，歎曰：「善哉！善哉！比丘，謂有<a class="t" id="t0709c02"></a>賢道而有賢觀，極妙辯才，有善思惟。『世尊！<a class="t" id="t0709c03"></a>云何聰明比丘<span class="gaiji">黠<!--gaiji,黠,1[烈-列+（里*吉）],2,3--></span>慧廣慧？云何施設聰明比<a class="t" id="t0709c04"></a>丘<span class="gaiji">黠<!--gaiji,黠,1[烈-列+（里*吉）],2,3--></span>慧廣慧？』比丘！所問為如是耶？」</p>
<p><a class="t-linehead" id="t-linehead0709c04"></a>比丘答<a class="t" id="t0709c05"></a>曰：「如是。世尊！」</p>
<p><a class="t-linehead" id="t-linehead0709c05"></a>世尊告曰：「若比丘不念自害，<a class="t" id="t0709c06"></a>不念害他，亦不念俱害，比丘但念自饒<a class="t" id="t0709c07"></a>益及饒益他，饒益多人，愍傷世間，為天、為<a class="t" id="t0709c08"></a>人求義及饒益，求安隱快樂。比丘！如是聰<a class="t" id="t0709c09"></a>明比丘<span class="gaiji">黠<!--gaiji,黠,1[烈-列+（里*吉）],2,3--></span>慧廣慧，如是如來施設聰明比<a class="t" id="t0709c10"></a>丘<span class="gaiji">黠<!--gaiji,黠,1[烈-列+（里*吉）],2,3--></span>慧廣慧。」</p>
<p><a class="t-linehead" id="t-linehead0709c10"></a>比丘白曰：「善哉！善哉！唯然。世尊！」</p><a class="t" id="t0709c11"></a>
<p><a class="t-linehead" id="t-linehead0709c11"></a>彼時，比丘聞佛所說，善受善持，善誦習已，即<a class="t" id="t0709c12"></a>從坐起，稽首佛足，繞三匝而還。</p>
<p><a class="t-linehead" id="t-linehead0709c12"></a>彼時，比丘<a class="t" id="t0709c13"></a>聞世尊教，在遠離獨住，心無放逸，修行精<a class="t" id="t0709c14"></a>勤。彼在遠離獨住，心無放逸，修行精勤已，<a class="t" id="t0709c15"></a>族姓子所為，剃除鬚髮，著袈裟衣，至信、捨<a class="t" id="t0709c16"></a>家、無家、學道者，唯無上梵行訖，於現法中自<a class="t" id="t0709c17"></a>知自覺，自作證成就遊，生已盡，梵行已立，所<a class="t" id="t0709c18"></a>作已<span class="corr" title="[辯&gt;辦]">辦</span>，不更受有，知如真。彼尊者知法已，<a class="t" id="t0709c19"></a>乃至得阿羅訶。</p>
<p><a class="t-linehead" id="t-linehead0709c19"></a>佛說如是。彼諸比丘聞佛<a class="t" id="t0709c20"></a>所說，歡喜奉行。</p><a class="t" id="t0709c21"></a>
<p class="endsutta"><a class="t-linehead" id="t-linehead0709c21"></a>心經第一竟<span class="t-note">（千五十四字）</span></p><a class="t" id="t0709c22"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
