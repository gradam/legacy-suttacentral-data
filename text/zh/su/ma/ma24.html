<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma24">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left">24. The “Lion’s Roar” of Sāriputta</span>
<span class="mirror-right">（二四）師子吼經</span></h1>
</div><a class="t" id="t0452b23"></a>
<p><a class="t-linehead" id="t-linehead0452b23"></a>我聞如是：</p>
<p>一時，佛遊舍衛國，在勝林給孤<a class="t" id="t0452b24"></a>獨園。</p>
<p><a class="t-linehead" id="t-linehead0452b24"></a>爾時，世尊與大比丘眾俱，於舍衛國<a class="t" id="t0452b25"></a>而受夏坐，尊者舍梨子亦遊舍衛國而受<a class="t" id="t0452b26"></a>夏坐。於是，尊者舍梨子舍衛國受夏坐訖，<a class="t" id="t0452b27"></a>過三月已，補治衣竟，攝衣持鉢，往詣佛<a class="t" id="t0452b28"></a>所，稽首禮足，却坐一面，白曰：「世尊！我於舍<a class="t" id="t0452b29"></a>衛國受夏坐訖。世尊！我欲遊行人間。」</p>
<p><a class="t-linehead" id="t-linehead0452b29"></a>世<a class="t" id="t0452c01"></a>尊告曰：「舍梨子！汝去，隨所欲，諸未度者當<a class="t" id="t0452c02"></a>令得度，諸未脫者當令得脫，諸未般涅槃<a class="t" id="t0452c03"></a>者令得般涅槃。舍梨子！汝去，隨所欲。」</p>
<p><a class="t-linehead" id="t-linehead0452c03"></a>於是，<a class="t" id="t0452c04"></a>尊者舍梨子聞佛所說，善受善持，即從坐<a class="t" id="t0452c05"></a>起，稽首佛足，繞三匝而去，還至己房，收舉<a class="t" id="t0452c06"></a>床座，攝衣持鉢，即便出去遊行人間。</p>
<p><a class="t-linehead" id="t-linehead0452c06"></a>尊者<a class="t" id="t0452c07"></a>舍梨子去後不久，有一梵行在於佛前犯<a class="t" id="t0452c08"></a>相違法，白世尊曰：「今日尊者舍梨子輕慢<a class="t" id="t0452c09"></a>我已，遊行人間。」</p>
<p><a class="t-linehead" id="t-linehead0452c09"></a>世尊聞已，告一比丘：「汝往<a class="t" id="t0452c10"></a>舍梨子所，語舍梨子：『世尊呼汝。汝去不久，<a class="t" id="t0452c11"></a>有一梵行在於我前犯相違法，而作是語：<a class="t" id="t0452c12"></a>「世尊！今日尊者舍梨子輕慢我已，遊行人<a class="t" id="t0452c13"></a>間。」』」</p>
<p><a class="t-linehead" id="t-linehead0452c13"></a>一比丘受教已，即從坐起，禮佛而去。於<a class="t" id="t0452c14"></a>是，尊者阿難住世尊後執拂侍佛。</p>
<p><a class="t-linehead" id="t-linehead0452c14"></a>一比丘<a class="t" id="t0452c15"></a>去後不久，尊者阿難即持戶鑰，遍至諸房，<a class="t" id="t0452c16"></a>見諸比丘便作是語：「善哉！諸尊！速詣講堂，<a class="t" id="t0452c17"></a>今尊者舍梨子當在佛前而師子吼，若尊<a class="t" id="t0452c18"></a>者舍梨子所說甚深，息中之息，妙中之妙，<a class="t" id="t0452c19"></a>如是說者，諸尊及我得聞此已，當善誦習，<a class="t" id="t0452c20"></a>當善受持。」彼時，諸比丘聞尊者阿難語已，<a class="t" id="t0452c21"></a>悉詣講堂。</p>
<p><a class="t-linehead" id="t-linehead0452c21"></a>爾時，一比丘往詣尊者舍梨子所，<a class="t" id="t0452c22"></a>白曰：「世尊呼汝。汝去不久，有一梵行在於<a class="t" id="t0452c23"></a>我前犯相違法，而作是語：『世尊！今日尊者<a class="t" id="t0452c24"></a>舍梨子輕慢我已，遊行人間。』」</p>
<p><a class="t-linehead" id="t-linehead0452c24"></a>於是，尊者舍<a class="t" id="t0452c25"></a>梨子聞已，即從坐起，便還詣佛，稽首禮足，<a class="t" id="t0452c26"></a>却坐一面。佛便告曰：「舍梨子！汝去不久，有<a class="t" id="t0452c27"></a>一梵行在於我前犯相違法，而作是語：『世<a class="t" id="t0452c28"></a>尊！今日尊者舍梨子輕慢我已，遊行人間。』<a class="t" id="t0452c29"></a>舍梨子！汝實輕慢一梵行已而遊人間耶？」</p><a class="t" id="t0453a01"></a>
<p><a class="t-linehead" id="t-linehead0453a01"></a>尊者舍梨子白曰：「世尊！若無身身念者，<a class="t" id="t0453a02"></a>彼便輕慢於一梵行而遊人間。世尊！我善<a class="t" id="t0453a03"></a>有身身念，我當云何輕慢一梵行而遊人<a class="t" id="t0453a04"></a>間？世尊！猶截角牛，至忍溫良，善調善御，<a class="t" id="t0453a05"></a>從村至村，從巷至巷，所遊行處，無所侵<a class="t" id="t0453a06"></a>犯。世尊！我亦如是，心如截角牛，無結<a class="t" id="t0453a07"></a>無怨，無恚無諍，極廣甚大，無量善修，遍<a class="t" id="t0453a08"></a>滿一切世間成就遊。世尊！若無身身念<a class="t" id="t0453a09"></a>者，彼便輕慢於一梵行而遊人間。世尊！我<a class="t" id="t0453a10"></a>善有身身念，我當云何輕慢一梵行而遊<a class="t" id="t0453a11"></a>人間？</p>
<p><a class="t-linehead" id="t-linehead0453a11"></a>「世尊！猶旃陀羅子而截兩手，其意至<a class="t" id="t0453a12"></a>下，從村至村，從邑至邑，所遊行處，無所<a class="t" id="t0453a13"></a>侵犯。世尊！我亦如是，心如截手旃陀羅<a class="t" id="t0453a14"></a>子，無結無怨，無恚無諍，極廣甚大，無量<a class="t" id="t0453a15"></a>善修，遍滿一切世間成就遊。世尊！若無<a class="t" id="t0453a16"></a>身身念者，彼便輕慢於一梵行而遊人間。<a class="t" id="t0453a17"></a>世尊！我善有身身念，我當云何輕慢一<a class="t" id="t0453a18"></a>梵行而遊人間？</p>
<p><a class="t-linehead" id="t-linehead0453a18"></a>「世尊！猶若如地，淨與不<a class="t" id="t0453a19"></a>淨，大便、小便、涕、唾悉受，地不以此而有<a class="t" id="t0453a20"></a>憎愛，不羞不慙，亦不愧恥。世尊！我亦如是，<a class="t" id="t0453a21"></a>心如彼地，無結無怨，無恚無諍，極廣甚大，<a class="t" id="t0453a22"></a>無量善修，遍滿一切世間成就遊。世尊！若<a class="t" id="t0453a23"></a>無身身念者，彼便輕慢於一梵行而遊人<a class="t" id="t0453a24"></a>間。世尊！我善有身身念，我當云何輕慢一<a class="t" id="t0453a25"></a>梵行而遊人間？</p>
<p><a class="t-linehead" id="t-linehead0453a25"></a>「世尊！猶若如水，淨與不淨，<a class="t" id="t0453a26"></a>大便、小便、涕、唾悉洗，水不以此而有憎愛，<a class="t" id="t0453a27"></a>不羞不慙，亦不愧恥。世尊！我亦如是，心<a class="t" id="t0453a28"></a>如彼水，無結無怨，無恚無諍，極廣甚大，無<a class="t" id="t0453a29"></a>量善修，遍滿一切世間成就遊。世尊！若無<a class="t" id="t0453b01"></a>身身念者，彼便輕慢於一梵行而遊人間。<a class="t" id="t0453b02"></a>世尊！我善有身身念，我當云何輕慢一梵<a class="t" id="t0453b03"></a>行而遊人間？</p>
<p><a class="t-linehead" id="t-linehead0453b03"></a>「世尊！猶若如火，淨與不淨，大<a class="t" id="t0453b04"></a>便、小便、涕、唾悉燒，火不以此而有憎愛，不<a class="t" id="t0453b05"></a>羞不慙，亦不愧恥。世尊！我亦如是，心如彼<a class="t" id="t0453b06"></a>火，無結無怨，無恚無諍，極廣甚大，無量善<a class="t" id="t0453b07"></a>修，遍滿一切<span class="corr" title="[間世&gt;世間]">世間</span>成就遊。世尊！若無身身念<a class="t" id="t0453b08"></a>者，彼便輕慢於一梵行而遊人間。世尊！我<a class="t" id="t0453b09"></a>善有身身念，我當云何輕慢一梵行而遊<a class="t" id="t0453b10"></a>人間？</p>
<p><a class="t-linehead" id="t-linehead0453b10"></a>「世尊！猶若如風，淨與不淨，大便、小便、涕、<a class="t" id="t0453b11"></a>唾悉吹，風不以此而有憎愛，不羞不慙，亦<a class="t" id="t0453b12"></a>不愧耻。世尊！我亦如是，心如彼風，無結無<a class="t" id="t0453b13"></a>怨，無恚無諍，極廣甚大，無量善修，遍滿一<a class="t" id="t0453b14"></a>切世間成就遊。世尊！若無身身念者，彼便<a class="t" id="t0453b15"></a>輕慢於一梵行而遊人間。世尊！我善有身<a class="t" id="t0453b16"></a>身念，我當云何輕慢一梵行而遊人間？</p>
<p><a class="t-linehead" id="t-linehead0453b16"></a>「世<a class="t" id="t0453b17"></a>尊！猶如掃<span class="gaiji">箒<!--gaiji,帚,1[竺-二+帚],2&#x7B92;,3--></span>，淨與不淨，大便、小便、涕、唾悉<a class="t" id="t0453b18"></a>掃，<span class="gaiji">箒<!--gaiji,帚,1[竺-二+帚],2&#x7B92;,3--></span>不以此而有憎愛，不羞不慙，亦不<a class="t" id="t0453b19"></a>愧耻。世尊！我亦如是，心如掃<span class="gaiji">箒<!--gaiji,帚,1[竺-二+帚],2&#x7B92;,3--></span>，無結無怨，<a class="t" id="t0453b20"></a>無恚無諍，極廣甚大，無量善修，遍滿<span class="corr" title="[　&gt;一]">一</span>切世<a class="t" id="t0453b21"></a>間成就遊。世尊！若無身身念者，彼便輕慢<a class="t" id="t0453b22"></a>於一梵行而遊人間。世尊！我善有身身念，我<a class="t" id="t0453b23"></a>當云何輕慢一梵行而遊人間？</p>
<p><a class="t-linehead" id="t-linehead0453b23"></a>「世尊！猶晡<a class="t" id="t0453b24"></a>旃尼，淨與不淨，大便、小便、涕、唾悉拭，晡旃<a class="t" id="t0453b25"></a>尼不以此故而有憎愛，不羞不慙，亦不愧<a class="t" id="t0453b26"></a>耻。世尊！我亦如是，心如晡旃尼，無結無怨，<a class="t" id="t0453b27"></a>無恚無諍，極廣<span class="corr" title="[廣&gt;甚]">甚</span>大，無量善修，遍滿一切世<a class="t" id="t0453b28"></a>間成就遊。世尊！若無身身念者，彼便輕慢<a class="t" id="t0453b29"></a>於一梵行而遊人間。世尊！我善有身身念，<a class="t" id="t0453c01"></a>我當云何輕慢一梵行而遊人間？</p>
<p><a class="t-linehead" id="t-linehead0453c01"></a>「世尊！猶<a class="t" id="t0453c02"></a>如膏瓶處處裂破，盛滿膏已而著日中，漏<a class="t" id="t0453c03"></a>遍漏津遍津。若有目人，來住一面，見此膏瓶<a class="t" id="t0453c04"></a>處處裂破，盛滿膏已而著日中，漏遍漏津<a class="t" id="t0453c05"></a>遍津。世尊！我亦如是，常觀此身九孔不淨，<a class="t" id="t0453c06"></a>漏遍漏津遍津。世尊！若無身身念者，彼便<a class="t" id="t0453c07"></a>輕慢於一梵行而遊人間。世尊！我善有身<a class="t" id="t0453c08"></a>身念，我當云何輕慢一梵行而遊人間？</p>
<p><a class="t-linehead" id="t-linehead0453c08"></a>「世<a class="t" id="t0453c09"></a>尊！猶如有一自喜年少，沐浴澡洗，熏以塗<a class="t" id="t0453c10"></a>香，著白淨衣，瓔珞自嚴，剃鬚治髮，頭冠華<a class="t" id="t0453c11"></a>鬘，若以三屍，死蛇、死狗及以死人，青瘀膖脹，<a class="t" id="t0453c12"></a>極臭爛壞，不淨流漫，繫著咽頸，彼懷羞慙，極<a class="t" id="t0453c13"></a>惡穢之。世尊！我亦如是，常觀此身臭處不<a class="t" id="t0453c14"></a>淨，心懷羞慙，極惡穢之。世尊！若無身身念<a class="t" id="t0453c15"></a>者，彼便輕慢於一梵行而遊人間。世尊！我善<a class="t" id="t0453c16"></a>有身身念，我當云何輕慢一梵行而遊人<a class="t" id="t0453c17"></a>間？」</p>
<p><a class="t-linehead" id="t-linehead0453c17"></a>於是，彼比丘即從坐起，稽首佛足，白<a class="t" id="t0453c18"></a>世尊曰：「悔過，世尊！自首，善逝！如愚如癡，如<a class="t" id="t0453c19"></a>不定，如不善。所以者何？謂我以虛妄言誣<a class="t" id="t0453c20"></a>謗清淨梵行舍梨子比丘。世尊！我今悔過，願<a class="t" id="t0453c21"></a>為受之，見已發露，後不更作。」</p>
<p><a class="t-linehead" id="t-linehead0453c21"></a>世尊告曰：「如<a class="t" id="t0453c22"></a>是。比丘！汝實如愚如癡，如不定，如不善。所<a class="t" id="t0453c23"></a>以者何？謂汝以虛妄言空無真實，誣謗清<a class="t" id="t0453c24"></a>淨梵行舍梨子比丘。汝能悔過，見已發露，後<a class="t" id="t0453c25"></a>不更作。若有悔過，見已發露，後不更作者，<a class="t" id="t0453c26"></a>如是長養於聖法、律則不衰退。」</p>
<p><a class="t-linehead" id="t-linehead0453c26"></a>於是，佛告<a class="t" id="t0453c27"></a>尊者舍梨子：「汝速受彼癡人悔過，莫令彼<a class="t" id="t0453c28"></a>比丘即於汝前頭破七分。」</p>
<p><a class="t-linehead" id="t-linehead0453c28"></a>尊者舍梨子即為<a class="t" id="t0453c29"></a>哀愍彼比丘故，便受悔過。</p>
<p><a class="t-linehead" id="t-linehead0453c29"></a>佛說如是。尊者<a class="t" id="t0454a01"></a>舍<span class="corr" title="[利&gt;梨]">梨</span>子及諸比丘，聞佛所說，歡喜奉行。</p><a class="t" id="t0454a02"></a>
<p class="endsutta"><a class="t-linehead" id="t-linehead0454a02"></a>師子吼經第四竟<span class="t-note">（千九百七十七字）</span></p><a class="t" id="t0454a03"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>