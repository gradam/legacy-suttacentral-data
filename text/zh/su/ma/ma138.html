<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma138">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">138. </span>
<span class="mirror-right">（一三八）福經</span></h1>
</div><a class="t" id="t0645c16"></a>
<p><a class="t-linehead" id="t-linehead0645c16"></a>我聞如是：</p>
<p>一時，佛遊舍衛國，在勝林給孤獨<a class="t" id="t0645c17"></a>園。</p>
<p><a class="t-linehead" id="t-linehead0645c17"></a>爾時，世尊告諸比丘：「莫畏於福，愛樂意<a class="t" id="t0645c18"></a>所念。所以者何？福者是說樂。畏於福，不愛<a class="t" id="t0645c19"></a>樂意所念。所以者何？非福者，是說苦。何以故？<a class="t" id="t0645c20"></a>我憶往昔長夜作福，長夜受報，愛樂意所念。<a class="t" id="t0645c21"></a>我往昔時七年行慈，七返成敗，不來此世，<a class="t" id="t0645c22"></a>世敗壞時，生晃昱天，世成立時，來下生空<a class="t" id="t0645c23"></a>梵宮殿中，於彼梵中，作大梵天，餘處千返<a class="t" id="t0645c24"></a>作自在天王，三十六返作天帝釋，復無量<a class="t" id="t0645c25"></a>返作剎利頂生王。</p>
<p><a class="t-linehead" id="t-linehead0645c25"></a>「比丘！我作剎利頂生王<a class="t" id="t0645c26"></a>時，有八萬四千大象，被好乘具，眾寶珓飾，<a class="t" id="t0645c27"></a>白珠珞覆，于娑賀象王為首。比丘！我作剎<a class="t" id="t0645c28"></a>利頂生王時，有八萬四千馬，被好乘具，眾<a class="t" id="t0645c29"></a>寶嚴飾，金銀交絡，<span class="gaiji">［馬＊毛］<!--gaiji,,1[馬*毛],2&#x4B77;,3--></span>馬王為首。比丘！我作<a class="t" id="t0646a01"></a>剎利頂生王時，有八萬四千車，四種珓飾，<a class="t" id="t0646a02"></a>莊以眾好，師子、虎豹斑文之皮織成雜色，<a class="t" id="t0646a03"></a>種種珓飾，極利疾名樂聲車為首。比丘！我<a class="t" id="t0646a04"></a>作剎利頂生王時，有八萬四千大城，極大<a class="t" id="t0646a05"></a>富樂，多有人民，拘舍惒提王城為首。比丘！<a class="t" id="t0646a06"></a>我作剎利頂生王時，有八萬四千樓，四種<a class="t" id="t0646a07"></a>寶樓，金、銀、琉璃及水精，正法殿為首。</p>
<p><a class="t-linehead" id="t-linehead0646a07"></a>「比丘！<a class="t" id="t0646a08"></a>我作剎利頂生王時，有八萬四千御座，四<a class="t" id="t0646a09"></a>種寶座，金、銀、琉璃及水精，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，<a class="t" id="t0646a10"></a>覆以錦綺羅縠，有儭體被，兩頭安枕，加陵<a class="t" id="t0646a11"></a>伽波惒羅、波遮悉哆羅那。比丘！我作剎利<a class="t" id="t0646a12"></a>頂生王時，有八萬四千雙衣，有初摩衣，<a class="t" id="t0646a13"></a>有錦繒衣，有劫貝衣，有加陵伽波惒羅衣。<a class="t" id="t0646a14"></a>比丘！我作剎利頂生王時，有八萬四千女，<a class="t" id="t0646a15"></a>身體光澤，皦潔明淨，美色過人，小不及天，<a class="t" id="t0646a16"></a>恣容端正，覩者歡悅，眾寶瓔珞嚴飾具足，盡<a class="t" id="t0646a17"></a>剎利種女，餘族無量。</p>
<p><a class="t-linehead" id="t-linehead0646a17"></a>「比丘！我作剎利頂生王<a class="t" id="t0646a18"></a>時，有八萬四千種食，晝夜常供，為我故設，<a class="t" id="t0646a19"></a>欲令我食。比丘！彼八萬四千種食中，有一<a class="t" id="t0646a20"></a>種食，極美淨潔，無量種味，是我常所食。比<a class="t" id="t0646a21"></a>丘！彼八萬四千女中，有一剎利女，最端正<a class="t" id="t0646a22"></a>姝妙，常奉侍我。比丘！彼八萬四千雙衣中，<a class="t" id="t0646a23"></a>有一雙衣，或初摩衣，或錦繒衣，或劫貝衣，<a class="t" id="t0646a24"></a>或加陵伽波惒邏衣，是我常所著。比丘！彼<a class="t" id="t0646a25"></a>八萬四千御座中，有一御座，或金或銀，或琉<a class="t" id="t0646a26"></a>璃，或水精，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺羅縠，<a class="t" id="t0646a27"></a>有儭體被，兩頭安枕，加陵伽波惒邏、波遮<a class="t" id="t0646a28"></a>悉哆邏那，是我常所臥。</p>
<p><a class="t-linehead" id="t-linehead0646a28"></a>「比丘！彼八萬四千<a class="t" id="t0646a29"></a>樓觀中，有一樓觀，或金或銀，或琉璃，或水<a class="t" id="t0646b01"></a>精，名正法殿，是我常所住。比丘！彼八萬四<a class="t" id="t0646b02"></a>千大城中，有一城極大富樂，多有人民，名<a class="t" id="t0646b03"></a>拘舍惒提，是我常所居。比丘！彼八萬四千<a class="t" id="t0646b04"></a>車中而有一車，莊以眾好，師子、虎豹斑文之<a class="t" id="t0646b05"></a>皮織成雜色，種種莊飾，極利疾名樂聲車，是<a class="t" id="t0646b06"></a>我常所載，至觀望園觀。比丘！彼八萬四千馬<a class="t" id="t0646b07"></a>中而有一馬，體紺青色，頭像如烏，名<span class="gaiji">［馬＊毛］<!--gaiji,,1[馬*毛],2&#x4B77;,3--></span>馬<a class="t" id="t0646b08"></a>王，是我常所騎，至觀望園觀。比丘！彼八萬<a class="t" id="t0646b09"></a>四千大象中而有一象，舉體極白，七支盡<a class="t" id="t0646b10"></a>正，名于娑賀象王，是我常所乘，至觀望園<a class="t" id="t0646b11"></a>觀。</p>
<p><a class="t-linehead" id="t-linehead0646b11"></a>「比丘！我作此念：『是何業果，為何業報，令<a class="t" id="t0646b12"></a>我今日有大如意足，有大威德，有大福祐，<a class="t" id="t0646b13"></a>有大威神？』比丘！我復作此念：『是三業果，為<a class="t" id="t0646b14"></a>三業報，令我今日有大如意足，有大威德，<a class="t" id="t0646b15"></a>有大福祐，有大威神。一者布施，二者調御，<a class="t" id="t0646b16"></a>三者守護。』」</p>
<p><a class="t-linehead" id="t-linehead0646b16"></a>於是，世尊說此頌曰：</p><a class="t" id="t0646b17"></a>
<blockquote class="gatha">
<p>「觀此福之報，　　妙善多饒益，<a class="t" id="t0646b18"></a><br>
比丘我在昔，　　七年修慈心。<a class="t" id="t0646b19"></a><br>
七反成敗劫，　　不來還此世，<a class="t" id="t0646b20"></a><br>
世間敗壞時，　　生於晃昱天。<a class="t" id="t0646b21"></a><br>
世間轉成時，　　生於梵天中，<a class="t" id="t0646b22"></a><br>
在梵為大梵，　　千生自在天。<a class="t" id="t0646b23"></a><br>
三十六為釋，　　無量百頂王，<a class="t" id="t0646b24"></a><br>
剎利頂生王，　　為人之最尊。<a class="t" id="t0646b25"></a><br>
如法非刀杖，　　政御於天下，<a class="t" id="t0646b26"></a><br>
如法不加抂，　　正安樂教授。<a class="t" id="t0646b27"></a><br>
如法轉相傳，　　遍一切大地，<a class="t" id="t0646b28"></a><br>
大富多錢財，　　生於如是族。<a class="t" id="t0646b29"></a><br>
財穀具足滿，　　成就七寶珍，<a class="t" id="t0646c01"></a><br>
因此大福祐，　　所生得自在。<a class="t" id="t0646c02"></a><br>
諸佛御於世，　　彼佛之所說，<a class="t" id="t0646c03"></a><br>
知此甚奇特，　　見神通不少。<a class="t" id="t0646c04"></a><br>
誰知而不信，　　如是生於冥，<a class="t" id="t0646c05"></a><br>
是故當自為，　　欲求大福祐，<a class="t" id="t0646c06"></a><br>
當恭敬於法，　　常念佛法律。」</p></blockquote><a class="t" id="t0646c07"></a>
<p><a class="t-linehead" id="t-linehead0646c07"></a>佛說如是。彼諸比丘聞佛所說，歡喜奉行。</p><a class="t" id="t0646c08"></a>
<p class="endsutta"><a class="t-linehead" id="t-linehead0646c08"></a>福經第二十二竟<span class="t-note">（一千一百五十四字）</span></p><a class="t" id="t0646c09"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>