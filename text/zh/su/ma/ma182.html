<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma182">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left">182. </span>
<span class="mirror-right">（一八二）馬邑經</span></h1>
</div>
<div class="suttainfo"><h2>雙品第四<span class="t-note">（有五經雙品。本有十經，分後五經屬第五誦，故曰雙品）</span><span class="t-note">（第四分<a class="t" id="t0724c14"></a>別誦）</span></h2>
<p><span class="t-juanname">中阿含經卷第四十八</span><br>
<a class="t" id="t0724c11"></a><a class="t" id="t0724c12"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0724c13"></a><a class="t" id="t0724c15"></a>
<blockquote class="gatha">
<p>馬邑及馬邑　　牛角娑羅林<a class="t" id="t0724c16"></a><br>
牛角娑羅林　　求解最在後</p></blockquote><a class="t" id="t0724c17"></a></div><a class="t" id="t0724c18"></a>
<p><a class="t-linehead" id="t-linehead0724c18"></a>我聞如是：</p>
<p>一時，佛遊鴦騎國，與大比丘眾<a class="t" id="t0724c19"></a>俱，往至馬邑，住馬林寺，及比丘眾。</p>
<p><a class="t-linehead" id="t-linehead0724c19"></a>爾時，世<a class="t" id="t0724c20"></a>尊告諸比丘：「人見汝等沙門，是沙門，人問<a class="t" id="t0724c21"></a>汝等沙門，汝自稱沙門耶？」</p>
<p><a class="t-linehead" id="t-linehead0724c21"></a>諸比丘白曰：「爾<a class="t" id="t0724c22"></a>也。世尊！」</p>
<p><a class="t-linehead" id="t-linehead0724c22"></a>佛復告曰：「是以汝等以此，要以此<a class="t" id="t0724c23"></a>沙門，當學如沙門法及如梵志法，學如沙<a class="t" id="t0724c24"></a>門法及如梵志法已，要是真諦沙門、不虛沙<a class="t" id="t0724c25"></a>門。若受衣被、飲食、床榻、湯藥及若干種諸生<a class="t" id="t0724c26"></a>活具者，彼所供給，得大福，得大果，得大<a class="t" id="t0724c27"></a>功德，得大廣報，汝等當學如是。</p>
<p><a class="t-linehead" id="t-linehead0724c27"></a>「云何如沙<a class="t" id="t0724c28"></a>門法及如梵志法？身行清淨，仰向發露，善護<a class="t" id="t0724c29"></a>無缺，因此清淨，不自舉，不下他，無穢無濁，<a class="t" id="t0725a01"></a>為諸智梵行者所共稱譽。若汝作是念：『我<a class="t" id="t0725a02"></a>身行清淨，我所作已辦，不復更學，已成德<a class="t" id="t0725a03"></a>義，無復上作。』比丘！我為汝說，莫令求沙門<a class="t" id="t0725a04"></a>義失沙門義。若欲求上學者，比丘若身清<a class="t" id="t0725a05"></a>淨，當復作何等？當學口行清淨，仰向發露，<a class="t" id="t0725a06"></a>善護無缺。因此口行清淨，不自舉，不下他，<a class="t" id="t0725a07"></a>無穢無濁，為諸智梵行者所共稱譽。</p>
<p><a class="t-linehead" id="t-linehead0725a07"></a>「若汝<a class="t" id="t0725a08"></a>等作是念：『我身、口行清淨，我所作已辦，不復<a class="t" id="t0725a09"></a>更學，已成德義，無復上作。』比丘！我為汝說，<a class="t" id="t0725a10"></a>莫令求沙門義失沙門義。若欲求上學<a class="t" id="t0725a11"></a>者，比丘若身、口清淨，當復作何等？當學意<a class="t" id="t0725a12"></a>行清淨，仰向發露，善護無缺。因此意行清淨，<a class="t" id="t0725a13"></a>不自舉，不下他，無穢無濁，為諸智梵行者<a class="t" id="t0725a14"></a>所共稱譽。若汝等作是念：『我身、口、意行清<a class="t" id="t0725a15"></a>淨，我所作已辦，不復更學，已成德義，無復<a class="t" id="t0725a16"></a>上作。』比丘！我為汝說，莫令求沙門義失沙<a class="t" id="t0725a17"></a>門義。若欲求上學者，比丘若身、口、意行清<a class="t" id="t0725a18"></a>淨，當復作何等？當學命行清淨，仰向發露，<a class="t" id="t0725a19"></a>善護無缺。因此命行清淨，不自舉，不下他，<a class="t" id="t0725a20"></a>無穢無濁，為諸智梵行者所共稱譽。</p>
<p><a class="t-linehead" id="t-linehead0725a20"></a>「若汝<a class="t" id="t0725a21"></a>等作是念：『我身、口、意、命行清淨，我所作已辦，<a class="t" id="t0725a22"></a>不復更學，已成德義，無復上作。』比丘！我為<a class="t" id="t0725a23"></a>汝說，莫令求沙門義失沙門義。若欲求<a class="t" id="t0725a24"></a>上學者，比丘身、口、意命行清淨，當復作何<a class="t" id="t0725a25"></a>等？比丘當學守護諸根，常念閉塞，念欲明<a class="t" id="t0725a26"></a>達，守護念心而得成就，恒欲起意，若眼見<a class="t" id="t0725a27"></a>色，然不受相，亦不味色，謂忿諍故，守護眼<a class="t" id="t0725a28"></a>根。心中不生貪伺、憂慼、惡不善法，趣向彼<a class="t" id="t0725a29"></a>故，守護眼根。如是耳、鼻、舌、身，若意知法，然<a class="t" id="t0725b01"></a>不受相，亦不味法，謂忿諍故，守護意根。心<a class="t" id="t0725b02"></a>中不生貪伺、憂慼、惡不善法，趣向彼故，守<a class="t" id="t0725b03"></a>護意根。若汝等作是念：『我身、口、意、命行清<a class="t" id="t0725b04"></a>淨，守護諸根，我所作已辦，不復更學，已成<a class="t" id="t0725b05"></a>德義，無復上作。』比丘！我為汝說，莫令求沙<a class="t" id="t0725b06"></a>門義失沙門義。若欲求上學者，比丘身、口、<a class="t" id="t0725b07"></a>意、命行清淨，守護諸根，當復作何等？比丘<a class="t" id="t0725b08"></a>當學正知出入，善觀分別，屈伸低仰，儀容<a class="t" id="t0725b09"></a>庠序，善著僧伽梨及諸衣鉢，行住坐臥、眠<a class="t" id="t0725b10"></a>寤語默，皆正知之。</p>
<p><a class="t-linehead" id="t-linehead0725b10"></a>「若汝等作是念：『我身、口、<a class="t" id="t0725b11"></a>意、命行清淨，守護諸根，正知出入，我所作<a class="t" id="t0725b12"></a>已辦，不復更學，已成德義，無復上作。』比丘！<a class="t" id="t0725b13"></a>我為汝說，莫令求沙門義失沙門義。若欲<a class="t" id="t0725b14"></a>求上學者，比丘身、口、意、命行清淨，守護諸<a class="t" id="t0725b15"></a>根，正知出入，當復作何等？比丘當學獨住<a class="t" id="t0725b16"></a>遠離，在無事處，或至樹下空安靖處、山巖<a class="t" id="t0725b17"></a>石室、露地穰<span class="gaiji">［卄／積］<!--gaiji,,1[卄/積],2&#x27090;,3--></span>，或至林中，或在塚間。彼已<a class="t" id="t0725b18"></a>在無事處，或至樹下空安靖處，敷尼師壇，<a class="t" id="t0725b19"></a>結跏趺坐，正身正願，反念不向，斷除貪伺，<a class="t" id="t0725b20"></a>心無有諍，見他財物、諸生活具，不起貪伺，<a class="t" id="t0725b21"></a>欲令我得，彼於貪伺淨除其心。如是瞋恚、<a class="t" id="t0725b22"></a>睡眠、掉悔，斷疑度惑，於諸善法無有猶<a class="t" id="t0725b23"></a>豫，彼於疑惑淨除其心。彼斷此五蓋、心穢、<a class="t" id="t0725b24"></a>慧羸，離欲、離惡不善之法，至得第四禪成<a class="t" id="t0725b25"></a>就遊。彼已得如是定心清淨，無穢無煩，柔軟<a class="t" id="t0725b26"></a>善住，得不動心，趣向漏盡智通作證。彼便<a class="t" id="t0725b27"></a>知此苦如真，知此苦習、知此苦滅、知此苦<a class="t" id="t0725b28"></a>滅道如真。亦知此漏如真，知此漏習、知此<a class="t" id="t0725b29"></a>漏滅、知此漏滅道如真。彼如是知、如是見<a class="t" id="t0725c01"></a>已，則欲漏心解脫，有漏、無明漏心解脫。解脫<a class="t" id="t0725c02"></a>已，便知解脫，生已盡，梵行已立，所作已辦，不<a class="t" id="t0725c03"></a>更受有，知如真。是說沙門，說梵志，說聖，<a class="t" id="t0725c04"></a>說淨浴。</p>
<p><a class="t-linehead" id="t-linehead0725c04"></a>「云何沙門？謂息止諸惡不善之法、諸<a class="t" id="t0725c05"></a>漏穢污，為當來有本，煩熱苦報，生、老、病、死因，<a class="t" id="t0725c06"></a>是謂沙門。云何梵志？謂遠離諸惡不善之<a class="t" id="t0725c07"></a>法，諸漏穢污，為當來有本，煩熱苦報，生、老、病、<a class="t" id="t0725c08"></a>死因，是謂梵志。云何為聖？謂遠離諸惡不<a class="t" id="t0725c09"></a>善之法、諸漏穢污，為當來有本，煩熱苦報，生、<a class="t" id="t0725c10"></a>老、病、死因，是謂為聖。云何淨浴？謂淨浴諸<a class="t" id="t0725c11"></a>惡不善之法、諸漏穢污，為當來有本，煩熱苦<a class="t" id="t0725c12"></a>報，生、老、病、死因，是謂淨浴。是謂沙門，是謂<a class="t" id="t0725c13"></a>梵志，是謂為聖，是謂淨浴。」</p>
<p><a class="t-linehead" id="t-linehead0725c13"></a>佛說如是。彼諸<a class="t" id="t0725c14"></a>比丘聞佛所說，歡喜奉行。</p><a class="t" id="t0725c15"></a>
<p class="endsutta"><a class="t-linehead" id="t-linehead0725c15"></a>馬邑經第一竟<span class="t-note">（千三百四十七字）</span></p><a class="t" id="t0725c16"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
