<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma157">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left">157. </span>
<span class="mirror-right">（一五七）黃蘆園經</span></h1>
</div><p class="suttainfo"><span class="t-juanname">中阿含經卷第四十</span></p><a class="t" id="t0679b02"></a><a class="t" id="t0679b03"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0679b04"></a><a class="t" id="t0679b06"></a>
<p><a class="t-linehead" id="t-linehead0679b06"></a>我聞如是：</p>
<p>一時，佛遊鞞蘭若，在黃蘆園<a class="t" id="t0679b07"></a>中。</p>
<p><a class="t-linehead" id="t-linehead0679b07"></a>爾時，鞞蘭若梵志年耆宿老，壽將欲過，命<a class="t" id="t0679b08"></a>埀至盡，年百二十，拄杖而行。中後彷徉，往<a class="t" id="t0679b09"></a>詣佛所，共相問訊，當在佛前倚杖而立，白<a class="t" id="t0679b10"></a>曰：「瞿曇！我聞沙門瞿曇年幼極少，新出家學。<a class="t" id="t0679b11"></a>若有名德沙門梵志親自來詣，而不禮敬，<a class="t" id="t0679b12"></a>亦不尊重，不從坐起，不請令坐。瞿曇！此<a class="t" id="t0679b13"></a>事大為不可。」</p>
<p><a class="t-linehead" id="t-linehead0679b13"></a>世尊告曰：「梵志！我初不見天<a class="t" id="t0679b14"></a>及魔、梵、沙門、梵志，從人至天，謂自來詣，能令<a class="t" id="t0679b15"></a>如來禮敬尊重，而從坐起，請令坐者。梵志！<a class="t" id="t0679b16"></a>若有來詣，欲令如來禮敬尊重，而從坐起，<a class="t" id="t0679b17"></a>請令坐者，彼人必當頭破七分。」</p>
<p><a class="t-linehead" id="t-linehead0679b17"></a>梵志復白：<a class="t" id="t0679b18"></a>「瞿曇無味。」</p>
<p><a class="t-linehead" id="t-linehead0679b18"></a>世尊告<span class="corr" title="[白&gt;曰]">曰</span>：「梵志！有事令我無味，<a class="t" id="t0679b19"></a>然不如汝言。若有色味、聲味、香味、觸味者，<a class="t" id="t0679b20"></a>彼如來斷智絕滅拔根終不復生，是謂有事<a class="t" id="t0679b21"></a>令我無味，然不如汝言。」</p>
<p><a class="t-linehead" id="t-linehead0679b21"></a>梵志復白：「瞿曇<a class="t" id="t0679b22"></a>無恐怖。」</p>
<p><a class="t-linehead" id="t-linehead0679b22"></a>世尊告曰：「梵志！有事令我無恐怖，<a class="t" id="t0679b23"></a>然不如汝言。若有色恐怖，聲、香、味、觸恐怖<a class="t" id="t0679b24"></a>者，彼如來斷智絕滅拔根終不復生，是謂<a class="t" id="t0679b25"></a>有事令我無恐怖，然不如汝言。」</p>
<p><a class="t-linehead" id="t-linehead0679b25"></a>梵志復白：<a class="t" id="t0679b26"></a>「瞿曇不入胎。」</p>
<p><a class="t-linehead" id="t-linehead0679b26"></a>世尊告曰：「梵志！有事令我不<a class="t" id="t0679b27"></a>入胎，然不如汝言。若有沙門、梵志當來胎<a class="t" id="t0679b28"></a>床，斷智絕滅拔根終不復生者，我說彼不<a class="t" id="t0679b29"></a>入胎，如來當來胎床，斷智絕滅拔根終不<a class="t" id="t0679c01"></a>復生，是故令我不入胎。是謂有事令我不<a class="t" id="t0679c02"></a>入胎，然不如汝言。</p>
<p><a class="t-linehead" id="t-linehead0679c02"></a>「梵志！我於此眾生無明<a class="t" id="t0679c03"></a>來，無明樂，無明覆，無明卵之所裹，我先觀<a class="t" id="t0679c04"></a>法，我於眾生為最第一。猶鷄生卵，或十或<a class="t" id="t0679c05"></a>十二，隨時念，隨時覆，隨時暖，隨時擁護。<a class="t" id="t0679c06"></a>彼於其後，鷄設放逸，於中有鷄子，或以口<a class="t" id="t0679c07"></a>嘴，或以足爪，啄破其卵，安隱自出，彼於<a class="t" id="t0679c08"></a>鷄子為最第一。我亦如是，於此眾生無明<a class="t" id="t0679c09"></a>來，無明樂、無明覆，無明卵之所裹，我先觀<a class="t" id="t0679c10"></a>法，我於眾生為最第一。</p>
<p><a class="t-linehead" id="t-linehead0679c10"></a>「梵志！我持蒿草<a class="t" id="t0679c11"></a>往詣覺樹，布草樹下，敷尼師檀，結加趺<a class="t" id="t0679c12"></a>坐，不破正坐，要至漏盡，我不破正坐，要<a class="t" id="t0679c13"></a>至漏盡。我正坐已，離欲、離惡不善之法，有<a class="t" id="t0679c14"></a>覺、有觀，離生喜、樂，逮初禪成就遊，是謂<a class="t" id="t0679c15"></a>我爾時獲第一增上心，即於現法得安樂<a class="t" id="t0679c16"></a>居，易不難得，樂住無怖，安隱快樂，令昇<a class="t" id="t0679c17"></a>涅槃。</p>
<p><a class="t-linehead" id="t-linehead0679c17"></a>「復次，梵志！我覺、觀已息，內靜、一心，無<a class="t" id="t0679c18"></a>覺、無觀，定生喜、樂，逮第二禪成就遊，是謂<a class="t" id="t0679c19"></a>我爾時獲第二增上心，即於現法得安樂<a class="t" id="t0679c20"></a>居，易不難得，樂住無怖，安隱快樂，令昇<a class="t" id="t0679c21"></a>涅槃。</p>
<p><a class="t-linehead" id="t-linehead0679c21"></a>「復次，梵志！我離於喜欲捨無求遊，正<a class="t" id="t0679c22"></a>念正智而身覺樂，謂聖所說，聖所捨、念、樂住、<a class="t" id="t0679c23"></a>空，逮第三禪成就遊，是謂我爾時獲第三<a class="t" id="t0679c24"></a>增上心，即於現法得安樂居，易不難得，<a class="t" id="t0679c25"></a>樂住無怖，安隱快樂，令昇涅槃。復次，梵志！<a class="t" id="t0679c26"></a>我樂滅、苦滅，喜、憂本已滅，不苦不樂、捨、念、清<a class="t" id="t0679c27"></a>淨，逮第四禪成就遊，是謂我爾時獲第四增<a class="t" id="t0679c28"></a>上心，即於現法得安樂居，易不難得，樂<a class="t" id="t0679c29"></a>住無怖，安隱快樂，令昇涅槃。</p>
<p><a class="t-linehead" id="t-linehead0679c29"></a>「復次，梵志！我<a class="t" id="t0680a01"></a>已得如是定心清淨，無穢無煩，柔軟善住，得<a class="t" id="t0680a02"></a>不動心，覺憶宿命智通作證。我有行有<a class="t" id="t0680a03"></a>相貌，憶本無量昔所經歷，謂一生、二生、百<a class="t" id="t0680a04"></a>生、千生、成劫、敗劫、無量成敗劫，彼眾生名某，<a class="t" id="t0680a05"></a>彼昔更歷，我曾生彼，如是姓、如是字、如是<a class="t" id="t0680a06"></a>生、如是飲食、如是受苦樂、如是長壽、如<a class="t" id="t0680a07"></a>是久住、如是壽訖，此死生彼，彼死生此，我<a class="t" id="t0680a08"></a>生在此，如是姓、如是字、如是生、如是飲<a class="t" id="t0680a09"></a>食、如是受苦樂、如是長壽、如是久住、如是<a class="t" id="t0680a10"></a>壽訖，是謂我爾時初夜得此第一明達。以<a class="t" id="t0680a11"></a>本無放逸，樂住遠離，修行精懃，謂無智滅而<a class="t" id="t0680a12"></a>智生，闇壞而明成，無明滅而明生，謂憶宿命<a class="t" id="t0680a13"></a>智作證明達。</p>
<p><a class="t-linehead" id="t-linehead0680a13"></a>「復次，梵志！我已得如是定心清<a class="t" id="t0680a14"></a>淨，無穢無煩，柔軟善住，得不動心，學於生<a class="t" id="t0680a15"></a>死智通作證，我以清淨天眼出過於人，見<a class="t" id="t0680a16"></a>此眾生死時生時，好色惡色，妙與不妙，往來<a class="t" id="t0680a17"></a>善處及不善處，隨此眾生之所作業，見其<a class="t" id="t0680a18"></a>如真。若此眾生成就身惡<span class="corr" title="[&gt;行] cf.［麗】">行</span>，口、意惡行，誹謗聖<a class="t" id="t0680a19"></a>人，邪見，成就邪見業，彼因緣此，身壞命終，<a class="t" id="t0680a20"></a>必至惡處，生地獄中。若此眾生成就身妙<a class="t" id="t0680a21"></a>行，口、意妙行，不誹謗聖人，正見，成就正見<a class="t" id="t0680a22"></a>業，彼因緣此，身壞命終，必昇善處，上生天<a class="t" id="t0680a23"></a>中。是謂我爾時中夜得此第二明達。以本<a class="t" id="t0680a24"></a>無放逸，樂住遠離，修行精勤，謂無智滅而<a class="t" id="t0680a25"></a>智生，闇壞而明成，無明滅而明生，謂生死智<a class="t" id="t0680a26"></a>作證明達。</p>
<p><a class="t-linehead" id="t-linehead0680a26"></a>「復次，梵志！我已得如是定心清淨，<a class="t" id="t0680a27"></a>無穢無煩，柔軟善住，得不動心，學於漏盡智<a class="t" id="t0680a28"></a>通作證，我知此苦如真，知此苦習、知此苦<a class="t" id="t0680a29"></a>滅，知此苦滅道如真。知此漏如真，知此漏<a class="t" id="t0680b01"></a>習、知此漏滅，知此漏滅道如真。我如是知、<a class="t" id="t0680b02"></a>如是見，欲漏心解脫，有漏、無明漏心解脫，解<a class="t" id="t0680b03"></a>脫已，便知解脫，生已盡，梵行已立，所作已辦，<a class="t" id="t0680b04"></a>不更受有，知如真。是謂我爾時後夜得此<a class="t" id="t0680b05"></a>第三明達。以本無放逸，樂住遠離，修行精<a class="t" id="t0680b06"></a>勤，謂無智滅而智生，闇壞而明成，無明滅而<a class="t" id="t0680b07"></a>明生，謂漏盡智作證明達。</p>
<p><a class="t-linehead" id="t-linehead0680b07"></a>「復次，梵志！若有正<a class="t" id="t0680b08"></a>說而說不癡法，眾生生世，一切眾生最勝，<a class="t" id="t0680b09"></a>不為苦樂所覆，當知正說者即是我也。所<a class="t" id="t0680b10"></a>以者何？我說不癡法，眾生生世，一切眾生<a class="t" id="t0680b11"></a>最勝，不為苦樂所覆。」</p>
<p><a class="t-linehead" id="t-linehead0680b11"></a>於是，鞞蘭若梵志即<a class="t" id="t0680b12"></a>便捨杖，稽首佛足，白世尊曰：「世尊為第<a class="t" id="t0680b13"></a>一，世尊為大，世尊為最，世尊為勝，世尊為<a class="t" id="t0680b14"></a>等，世尊為不等，世尊無與等等，世尊無障，<a class="t" id="t0680b15"></a>世尊無障人。世尊！我今自歸於佛、法及比丘<a class="t" id="t0680b16"></a>眾，唯願世尊受我為優婆塞，從今日始，終<a class="t" id="t0680b17"></a>身自歸，乃至命盡。」</p>
<p><a class="t-linehead" id="t-linehead0680b17"></a>佛說如是。鞞蘭若梵志及<a class="t" id="t0680b18"></a>諸比丘，聞佛所說，歡喜奉行。</p><a class="t" id="t0680b19"></a>
<p class="endsutta"><a class="t-linehead" id="t-linehead0680b19"></a>黃蘆園經第六竟<span class="t-note">（千六百二字）</span></p><a class="t" id="t0680b20"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>