<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma125">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">125. </span>
<span class="mirror-right">（一二五）貧窮經</span></h1>
</div><a class="t" id="t0614a15"></a>
<p><a class="t-linehead" id="t-linehead0614a15"></a>我聞如是：</p>
<p>一時，佛遊舍衛國，在勝林給孤<a class="t" id="t0614a16"></a>獨園。</p>
<p><a class="t-linehead" id="t-linehead0614a16"></a>爾時，世尊告諸比丘：「世有欲人貧窮，為<a class="t" id="t0614a17"></a>大苦耶？」</p>
<p><a class="t-linehead" id="t-linehead0614a17"></a>諸比丘白曰：「爾也。世尊！」</p>
<p>世尊復告<a class="t" id="t0614a18"></a>諸比丘曰：「若有欲人貧窮舉貸他家財物，世<a class="t" id="t0614a19"></a>中舉貸他家財物，為大苦耶？」</p>
<p><a class="t-linehead" id="t-linehead0614a19"></a>諸比丘白曰：<a class="t" id="t0614a20"></a>「爾也。世尊！」</p>
<p><a class="t-linehead" id="t-linehead0614a20"></a>世尊復告諸比丘曰：「若有欲人<a class="t" id="t0614a21"></a>舉貸財物，不得時還，白曰：『長息。』世中長息，<a class="t" id="t0614a22"></a>為大苦耶？」</p>
<p><a class="t-linehead" id="t-linehead0614a22"></a>諸比丘白曰：「爾也。世尊！」</p>
<p>世尊復<a class="t" id="t0614a23"></a>告諸比丘曰：「若有欲人長息不還，財主責<a class="t" id="t0614a24"></a>索，世中財主責索，為大苦耶？」</p>
<p><a class="t-linehead" id="t-linehead0614a24"></a>諸比丘白曰：<a class="t" id="t0614a25"></a>「爾也。世尊！」</p>
<p><a class="t-linehead" id="t-linehead0614a25"></a>世尊復告諸比丘曰：「若有欲人財<a class="t" id="t0614a26"></a>主責索，不能得償，財主數往至彼求索，<a class="t" id="t0614a27"></a>世中財主數往至彼求索，為大苦耶？」</p>
<p><a class="t-linehead" id="t-linehead0614a27"></a>諸比丘<a class="t" id="t0614a28"></a>白曰：「爾也。世尊！」</p>
<p><a class="t-linehead" id="t-linehead0614a28"></a>世尊復告諸比丘曰：「若有<a class="t" id="t0614a29"></a>欲人，財主數往至彼求索，彼故不還，便為<a class="t" id="t0614b01"></a>財主之所收縛，世中為財主收縛，為大苦<a class="t" id="t0614b02"></a>耶？」</p>
<p><a class="t-linehead" id="t-linehead0614b02"></a>諸比丘白曰：「爾也。世尊！」</p>
<p>「是為世中有欲人<a class="t" id="t0614b03"></a>貧窮是大苦，世中有欲人舉貸財物是大苦，<a class="t" id="t0614b04"></a>世中有欲人舉貸長息是大苦，世中有欲人<a class="t" id="t0614b05"></a>財主責索是大苦，世中有欲人財主數往至<a class="t" id="t0614b06"></a>彼求索是大苦，世中有欲人為財主收縛是<a class="t" id="t0614b07"></a>大苦。如是若有於此聖法之中，無信於善<a class="t" id="t0614b08"></a>法，無禁戒、無博聞、無布施、無智慧於善<a class="t" id="t0614b09"></a>法，彼雖多有金、銀、琉璃、水精、摩尼、白珂、螺璧、<a class="t" id="t0614b10"></a>珊瑚、琥珀、碼碯、瑇<span class="gaiji">瑁<!--gaiji,瑁,1[瑁-目+月],2&#x2499B;,3--></span>、硨渠、碧玉、赤石、琁<a class="t" id="t0614b11"></a>珠，然彼故貧窮，無有力勢，是我聖法中說<a class="t" id="t0614b12"></a>不善貧窮也。</p>
<p><a class="t-linehead" id="t-linehead0614b12"></a>「彼身惡行，口、意惡行，是我聖法<a class="t" id="t0614b13"></a>中說不善舉貸也。彼欲覆藏身之惡行，不<a class="t" id="t0614b14"></a>自發露，不欲道說，不欲令人訶責，不<a class="t" id="t0614b15"></a>順求，欲覆藏口、意惡行，不自發露，不欲<a class="t" id="t0614b16"></a>道說，不欲令人訶責，不順求，是我聖法<a class="t" id="t0614b17"></a>中說不善長息也。彼或行村邑及村邑外，<a class="t" id="t0614b18"></a>諸梵行者見已，便作是說：『諸賢！此人如是作、<a class="t" id="t0614b19"></a>如是行、如是惡、如是不淨，是村邑刺。』彼作<a class="t" id="t0614b20"></a>是說：『諸賢！我不如是作、不如是行、不如<a class="t" id="t0614b21"></a>是惡、不如是不淨，亦非村邑刺，是我聖法<a class="t" id="t0614b22"></a>中說不善責索也。』</p>
<p><a class="t-linehead" id="t-linehead0614b22"></a>「彼或在無事處，或在山<a class="t" id="t0614b23"></a>林樹下，或在空閑居，念三不善念：欲念、恚<a class="t" id="t0614b24"></a>念、害念，是我聖法中說不善數往求索也。<a class="t" id="t0614b25"></a>彼作身惡行，口、意惡行，彼作身惡行，口、意惡<a class="t" id="t0614b26"></a>行已，因此緣此，身壞命終，必至惡處，生地<a class="t" id="t0614b27"></a>獄中，是我聖法中說不善收縛也。我不見<a class="t" id="t0614b28"></a>縛更有如是苦、如是重、如是麤、如是不可<a class="t" id="t0614b29"></a>樂，如地獄、畜生、餓鬼縛也。此三苦縛，漏盡<a class="t" id="t0614c01"></a>阿羅訶比丘已知滅盡，拔其根本，永無來<a class="t" id="t0614c02"></a>生。」</p>
<p><a class="t-linehead" id="t-linehead0614c02"></a>於是，世尊說此頌曰：</p><a class="t" id="t0614c03"></a>
<blockquote class="gatha">
<p>「世間貧窮苦，　　舉貸他錢財，<a class="t" id="t0614c04"></a><br>
舉貸錢財已，　　他責為苦惱。<a class="t" id="t0614c05"></a><br>
財主往求索，　　因此收繫縛，<a class="t" id="t0614c06"></a><br>
此縛甚重苦，　　世間樂於欲。<a class="t" id="t0614c07"></a><br>
於聖法亦然，　　若無有正信，<a class="t" id="t0614c08"></a><br>
無慙及無愧，　　作惡不善行。<a class="t" id="t0614c09"></a><br>
身作不善行，　　口意俱亦然，<a class="t" id="t0614c10"></a><br>
覆藏不欲說，　　不樂正教訶。<a class="t" id="t0614c11"></a><br>
若有數數行，　　意念則為苦，<a class="t" id="t0614c12"></a><br>
或村或靜處，　　因是必有悔。<a class="t" id="t0614c13"></a><br>
身口習諸行，　　及意之所念，<a class="t" id="t0614c14"></a><br>
惡業轉增多，　　數數作復作。<a class="t" id="t0614c15"></a><br>
彼惡業無慧，　　多作不善已，<a class="t" id="t0614c16"></a><br>
隨所生畢訖，　　必往地獄縛。<a class="t" id="t0614c17"></a><br>
此縛最甚苦，　　雄猛之所離，<a class="t" id="t0614c18"></a><br>
如法得財利，　　不負得安隱。<a class="t" id="t0614c19"></a><br>
施與得歡喜，　　二俱皆獲利，<a class="t" id="t0614c20"></a><br>
如是諸居士，　　因施福增多。<a class="t" id="t0614c21"></a><br>
如是聖法中，　　若有好誠信，<a class="t" id="t0614c22"></a><br>
具足成慙愧，　　庶幾無慳貪。<a class="t" id="t0614c23"></a><br>
已捨離五蓋，　　常樂行精進，<a class="t" id="t0614c24"></a><br>
成就諸禪定，　　滿具常棄樂。<a class="t" id="t0614c25"></a><br>
已得無食樂，　　猶如水浴淨，<a class="t" id="t0614c26"></a><br>
不動心解脫，　　一切有結盡。<a class="t" id="t0614c27"></a><br>
無病為涅槃，　　謂之無上燈，<a class="t" id="t0614c28"></a><br>
無憂無塵安，　　是說不移動。」</p></blockquote><a class="t" id="t0614c29"></a>
<p><a class="t-linehead" id="t-linehead0614c29"></a>佛說如是。彼諸比丘聞佛所說，歡喜奉行。</p><a class="t" id="t0615a01"></a>
<p class="endsutta"><a class="t-linehead" id="t-linehead0615a01"></a>貧窮經第九竟<span class="t-note">（一千一十字）</span></p><a class="t" id="t0615a02"></a><p class="endsection"><span class="t-juanname">中阿含經卷第二十九<span class="t-note">（八千八百三字）</span></span></p>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
