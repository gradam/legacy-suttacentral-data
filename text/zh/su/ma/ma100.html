<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma100">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left">100. </span>
<span class="mirror-right">（一〇〇）苦陰經</span></h1>
</div><a class="t" id="t0586b04"></a>
<p><a class="t-linehead" id="t-linehead0586b04"></a>我聞如是：</p>
<p>一時，佛遊釋羈瘦，在加維羅<a class="t" id="t0586b05"></a>衛尼拘類園。</p>
<p><a class="t-linehead" id="t-linehead0586b05"></a>爾時，釋摩訶男中後仿佯往<a class="t" id="t0586b06"></a>詣佛所，稽首佛足，却坐一面，白曰：「世尊！我<a class="t" id="t0586b07"></a>如是知世尊法，令我心中得滅三穢：染<a class="t" id="t0586b08"></a>心穢、恚心穢、癡心穢。世尊！我如是知此法，<a class="t" id="t0586b09"></a>然我心中復生染法、恚法、癡法。世尊！我作是<a class="t" id="t0586b10"></a>念：『我有何法不滅？令我心中復生染法、恚<a class="t" id="t0586b11"></a>法、癡法耶？』」</p>
<p><a class="t-linehead" id="t-linehead0586b11"></a>世尊告曰：「摩訶男！汝有一法<a class="t" id="t0586b12"></a>不滅，謂汝住在家，不至信、捨家、無家、學道。<a class="t" id="t0586b13"></a>摩訶男！若汝滅此一法者，汝必不住在家，<a class="t" id="t0586b14"></a>必至信、捨家、無家，學道。汝因一法不滅故，<a class="t" id="t0586b15"></a>住在家，不至信、捨家、無家、學道。」</p>
<p><a class="t-linehead" id="t-linehead0586b15"></a>於是，釋摩<a class="t" id="t0586b16"></a>訶男即從坐起，偏袒著衣，叉手向佛，白世<a class="t" id="t0586b17"></a>尊曰：「唯願世尊為我說法，令我心淨，除疑<a class="t" id="t0586b18"></a>得道。」</p>
<p><a class="t-linehead" id="t-linehead0586b18"></a>世尊告曰：「摩訶男！有五欲功德可愛、<a class="t" id="t0586b19"></a>可念、歡喜、欲相應而使人樂。云何為五？謂<a class="t" id="t0586b20"></a>眼知色、耳知聲、鼻知香、舌知味、身知觸，由<a class="t" id="t0586b21"></a>此令王及王眷屬得安樂歡喜。摩訶男！極<a class="t" id="t0586b22"></a>是欲味無復過是，所患甚多。</p>
<p><a class="t-linehead" id="t-linehead0586b22"></a>「摩訶男！云何<a class="t" id="t0586b23"></a>欲患？摩訶男！族姓子者，隨其技術，以自存<a class="t" id="t0586b24"></a>活，或作田業、或行治生、或以學書、或明<a class="t" id="t0586b25"></a>算術、或知工數、或巧刻印、或作文章、或造<a class="t" id="t0586b26"></a>手筆、或曉經書、或作勇將、或奉事王。彼<a class="t" id="t0586b27"></a>寒時則寒，熱時則熱，飢渴、疲勞、蚊虻所<a class="t" id="t0586b28"></a>蜇，作如是業，求圖錢財。摩訶男！此族姓<a class="t" id="t0586b29"></a>子如是方便作如是行，作如是求，若不<a class="t" id="t0586c01"></a>得錢財者，便生憂苦、愁慼、懊惱，心則生癡，<a class="t" id="t0586c02"></a>作如是說：『唐作唐苦，所求無果。』摩訶男！<a class="t" id="t0586c03"></a>彼族姓子如是方便作如是行，作如是<a class="t" id="t0586c04"></a>求，若得錢財者，彼便愛惜守護密藏。所以<a class="t" id="t0586c05"></a>者何？『我此財物莫令王奪、賊劫、火燒、腐壞、亡<a class="t" id="t0586c06"></a>失，出財無利，或作諸業，而不成就。』彼作如<a class="t" id="t0586c07"></a>是守護密藏，若使王奪、賊劫、火燒、腐壞、亡失，<a class="t" id="t0586c08"></a>彼便生憂苦、愁慼、懊惱，心則生癡，作如是<a class="t" id="t0586c09"></a>說：『若有長夜所可愛念者，彼則亡失。』摩<a class="t" id="t0586c10"></a>訶男！如是現法苦陰，因欲緣欲，以欲為本。</p><a class="t" id="t0586c11"></a>
<p><a class="t-linehead" id="t-linehead0586c11"></a>「摩訶男！復次，眾生因欲緣欲，以欲為本故，<a class="t" id="t0586c12"></a>母共子諍，子共母諍，父子、兄弟、姉妹、親族展<a class="t" id="t0586c13"></a>轉共諍。彼既如是共鬪諍已，母說子惡，子<a class="t" id="t0586c14"></a>說母惡，父子、兄弟、姉妹、親族更相說惡，況復<a class="t" id="t0586c15"></a>他人？摩訶男！是謂現法苦陰，因欲緣欲，以<a class="t" id="t0586c16"></a>欲為本。</p>
<p><a class="t-linehead" id="t-linehead0586c16"></a>「摩訶男！復次，眾生因欲緣欲，以欲<a class="t" id="t0586c17"></a>為本故，王王共諍，梵志梵志共諍，居士居<a class="t" id="t0586c18"></a>士共諍，民民共諍，國國共諍，彼因鬪諍共<a class="t" id="t0586c19"></a>相憎故，以種種器仗，轉相加害，或以拳扠<a class="t" id="t0586c20"></a>石擲，或以杖打刀斫，彼當鬪時，或死、或怖，<a class="t" id="t0586c21"></a>受極重苦。摩訶男！是謂現法苦陰，因欲緣<a class="t" id="t0586c22"></a>欲，以欲為本。</p>
<p><a class="t-linehead" id="t-linehead0586c22"></a>「摩訶男！復次，眾生因欲緣欲，<a class="t" id="t0586c23"></a>以欲為本故，著鎧被袍，持矟弓箭，或執<a class="t" id="t0586c24"></a>刀楯入在軍陣，或以象鬪，或馬、或車，或以<a class="t" id="t0586c25"></a>步軍，或以男女鬪，彼當鬪時，或死、或怖，受<a class="t" id="t0586c26"></a>極重苦。摩訶男！是謂現法苦陰，因欲緣欲，<a class="t" id="t0586c27"></a>以欲為本。</p>
<p><a class="t-linehead" id="t-linehead0586c27"></a>「摩訶男！復次，眾生因欲緣欲，<a class="t" id="t0586c28"></a>以欲為本故，著鎧被袍，持矟弓箭，或執<a class="t" id="t0586c29"></a>刀楯往奪他國，攻城破塢，共相格戰，打鼓<a class="t" id="t0587a01"></a>吹角，高聲喚呼，或以槌打，或以鉾戟，或以<a class="t" id="t0587a02"></a>利輪，或以箭射，或亂下石，或以大弩，或以<a class="t" id="t0587a03"></a>融銅珠子灑之，彼當鬪時，或死、或怖，受極重<a class="t" id="t0587a04"></a>苦。摩訶男！是謂現法苦陰，因欲緣欲，以欲<a class="t" id="t0587a05"></a>為本。</p>
<p><a class="t-linehead" id="t-linehead0587a05"></a>「摩訶男！復次，眾生因欲緣欲，以欲為<a class="t" id="t0587a06"></a>本故，著鎧被袍，持矟弓箭，或執刀楯入<a class="t" id="t0587a07"></a>村、入邑、入國、入城，穿牆發藏，劫奪財物，<a class="t" id="t0587a08"></a>斷截王路，或至他巷，壞村、害邑、滅國、破<a class="t" id="t0587a09"></a>城。於中或為王人所捉，種種拷治，截手、<a class="t" id="t0587a10"></a>截足或截手足，截耳、截鼻或截耳鼻，或臠<a class="t" id="t0587a11"></a>臠割，拔鬚、拔髮或拔鬚髮，或著檻中衣裹<a class="t" id="t0587a12"></a>火燒，或以沙壅草纏火<span class="gaiji">爇<!--gaiji,爇,1[火*苪],2&#x242F2;,3--></span>，或內鐵驢腹中，<a class="t" id="t0587a13"></a>或著鐵猪口中，或置鐵虎口中燒，或安銅<a class="t" id="t0587a14"></a>釜中，或著鐵釜中煮，或段段截，或利叉刺，<a class="t" id="t0587a15"></a>或鐵鉤鉤，或臥鐵床以沸油澆，或坐鐵臼<a class="t" id="t0587a16"></a>以鐵杵擣，或龍蛇蜇，或以鞭鞭，或以杖撾，<a class="t" id="t0587a17"></a>或以棒打，或生貫高標上，或梟其首。彼在<a class="t" id="t0587a18"></a>其中，或死、或怖，受極重苦。摩訶男！是謂現<a class="t" id="t0587a19"></a>法苦陰，因欲緣欲，以欲為本。</p>
<p><a class="t-linehead" id="t-linehead0587a19"></a>「摩訶男！復次，<a class="t" id="t0587a20"></a>眾生因欲緣欲，以欲為本故，行身惡行，行<a class="t" id="t0587a21"></a>口、意惡行，彼於後時疾病著床，或坐、臥地，<a class="t" id="t0587a22"></a>以苦逼身，受極重苦，不可愛樂。彼若有身<a class="t" id="t0587a23"></a>惡行，口、意惡行，彼臨終時在前覆障，猶日<a class="t" id="t0587a24"></a>將沒大山崗側，影障覆地。如是，彼若有身<a class="t" id="t0587a25"></a>惡行，口、意惡行，在前覆障，彼作是念：『我本<a class="t" id="t0587a26"></a>惡行在前覆我，我本不作福業，多作惡業，<a class="t" id="t0587a27"></a>若使有人作惡兇暴唯為罪，不作福、不行<a class="t" id="t0587a28"></a>善，無所畏、無所依、無所歸，隨生處者，我必<a class="t" id="t0587a29"></a>生彼。』從是有悔，悔者不善死，無福命終。摩<a class="t" id="t0587b01"></a>訶男！是謂現法苦陰，因欲緣欲，以欲為本。</p><a class="t" id="t0587b02"></a>
<p><a class="t-linehead" id="t-linehead0587b02"></a>「摩訶男！復次，眾生因欲緣欲，以欲為本故，<a class="t" id="t0587b03"></a>行身惡行，行口、意惡行。彼因身、口、意惡行<a class="t" id="t0587b04"></a>故，因此、緣此，身壞命終，必至惡處，生地<a class="t" id="t0587b05"></a>獄中。摩訶男！是謂後世苦陰，因欲緣欲，以<a class="t" id="t0587b06"></a>欲為本。</p>
<p><a class="t-linehead" id="t-linehead0587b06"></a>「摩訶男！是故當知欲一向無樂，無<a class="t" id="t0587b07"></a>量苦患。多聞聖弟子不見如真者，彼為欲<a class="t" id="t0587b08"></a>所覆，不得捨樂及無上息。摩訶男！如是<a class="t" id="t0587b09"></a>彼多聞聖弟子因欲退轉。摩訶男！我知欲<a class="t" id="t0587b10"></a>無樂，無量苦患。我知如真已，摩訶男！不為<a class="t" id="t0587b11"></a>欲所覆，亦不為惡所纏，便得捨樂及無<a class="t" id="t0587b12"></a>上息。摩訶男！是故我不因欲退轉。</p>
<p><a class="t-linehead" id="t-linehead0587b12"></a>「摩訶男！<a class="t" id="t0587b13"></a>一時，我遊王舍城，住鞞哆邏山仙人七葉<a class="t" id="t0587b14"></a>屋。摩訶男！我於晡時，從宴坐起，往至廣山，<a class="t" id="t0587b15"></a>則於彼中見眾多尼揵，行不坐行，常立<a class="t" id="t0587b16"></a>不坐，受極重苦。我往問曰：『諸尼揵！汝等何<a class="t" id="t0587b17"></a>故行此不坐行，常立不坐，受如是苦？』彼如<a class="t" id="t0587b18"></a>是說：『瞿曇！我有尊師尼揵，名曰親子，彼<a class="t" id="t0587b19"></a>則教我，作如是說：「諸尼揵等！汝若宿命有<a class="t" id="t0587b20"></a>不善業，因此苦行故，必當得盡；若今身妙<a class="t" id="t0587b21"></a>行護，口、意妙行護，因緣此故，不復作惡不<a class="t" id="t0587b22"></a>善之業。」』</p>
<p><a class="t-linehead" id="t-linehead0587b22"></a>「摩訶男！我復問曰：『諸尼揵！汝等信<a class="t" id="t0587b23"></a>尊師無有疑耶？』彼復答我：『如是。瞿曇！我<a class="t" id="t0587b24"></a>等信尊師無有疑惑。』摩訶男！我復問曰：<a class="t" id="t0587b25"></a>『尼揵！若爾者，汝等尊師尼揵本重作惡不<a class="t" id="t0587b26"></a>善之業，彼本作尼揵死，今生人間出家作<a class="t" id="t0587b27"></a>尼揵，行不坐行，常立不坐，受如是苦，如汝<a class="t" id="t0587b28"></a>等輩及弟子也。』彼復語我曰：『瞿曇！樂不因<a class="t" id="t0587b29"></a>樂要因苦得，如頻鞞娑羅王樂，沙門瞿曇<a class="t" id="t0587c01"></a>不如也。』</p>
<p><a class="t-linehead" id="t-linehead0587c01"></a>「我復語曰：『汝等癡狂，所說無義。所<a class="t" id="t0587c02"></a>以者何？汝等不善，無所曉了，而不知<a class="t" id="t0587c03"></a>時，謂汝作是說，如頻鞞娑羅王樂，沙門瞿<a class="t" id="t0587c04"></a>曇不如也。尼揵！汝等本應如是問：誰樂<a class="t" id="t0587c05"></a>勝？為頻鞞娑羅王？為沙門瞿曇耶？尼揵！<a class="t" id="t0587c06"></a>若我如是說我樂勝，頻鞞娑羅王不如者。<a class="t" id="t0587c07"></a>尼揵！汝等可得作是語，如頻鞞娑羅王樂，<a class="t" id="t0587c08"></a>沙門瞿曇不如也？』彼諸尼揵即如是說：『瞿<a class="t" id="t0587c09"></a>曇！我等今問沙門瞿曇：誰樂勝？為頻鞞娑<a class="t" id="t0587c10"></a>羅王？為沙門瞿曇耶？』我復語曰：『尼揵！我今<a class="t" id="t0587c11"></a>問汝，隨所解答。諸尼揵等，於意云何？頻鞞<a class="t" id="t0587c12"></a>娑羅王可得如意靜默無言，因是七日七<a class="t" id="t0587c13"></a>夜得歡喜快樂耶？』尼揵答曰：『不也。瞿曇！』『六<a class="t" id="t0587c14"></a>五四三二，一日一夜得歡喜快樂耶？』尼揵<a class="t" id="t0587c15"></a>答曰：『不也。瞿曇！』復問曰：『尼揵！我可得如<a class="t" id="t0587c16"></a>意靜默無言，因是一日一夜得歡喜快樂<a class="t" id="t0587c17"></a>耶？』尼揵答曰：『如是。瞿曇！』『二三四五六，七日<a class="t" id="t0587c18"></a>七夜得歡喜快樂耶？』尼揵答曰：『如是。瞿曇！』<a class="t" id="t0587c19"></a>我復問曰：『諸尼揵等！於意云何？誰樂勝？<a class="t" id="t0587c20"></a>為頻鞞娑羅王？為是我耶？』尼揵答曰：『瞿曇！<a class="t" id="t0587c21"></a>如我等受解沙門瞿曇所說，瞿曇樂勝，頻<a class="t" id="t0587c22"></a>鞞娑羅王不如也。』</p>
<p><a class="t-linehead" id="t-linehead0587c22"></a>「摩訶男！因此故知，欲無<a class="t" id="t0587c23"></a>樂，有無量苦患。若多聞聖弟子不見如真<a class="t" id="t0587c24"></a>者，彼為欲所覆，惡、不善所纏，不得捨樂<a class="t" id="t0587c25"></a>及無上息。摩訶男！如是彼多聞聖弟子為<a class="t" id="t0587c26"></a>欲退轉。摩訶男！我知欲無樂，有無量苦患。<a class="t" id="t0587c27"></a>我知如真已，不為欲所覆，亦不為惡不<a class="t" id="t0587c28"></a>善法所纏，便得捨樂及無上息。摩訶男！是<a class="t" id="t0587c29"></a>故我不為欲退轉。」</p>
<p><a class="t-linehead" id="t-linehead0587c29"></a>佛說如是。釋摩訶男及<a class="t" id="t0588a01"></a>諸比丘，聞佛所說，歡喜奉行。</p><a class="t" id="t0588a02"></a>
<p class="endsutta"><a class="t-linehead" id="t-linehead0588a02"></a>苦陰經第四竟<span class="t-note">（二千二百五十四字）</span></p><a class="t" id="t0588a03"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>