<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma150">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left">150. </span>
<span class="mirror-right">（一五〇）欝瘦歌邏經</span></h1>
</div><a class="t" id="t0661a02"></a>
<p><a class="t-linehead" id="t-linehead0661a02"></a>我聞如是：</p>
<p>一時，佛遊王舍城，在竹林加蘭<a class="t" id="t0661a03"></a>哆園。</p>
<p><a class="t-linehead" id="t-linehead0661a03"></a>爾時，欝瘦歌邏梵志中後彷徉，往詣<a class="t" id="t0661a04"></a>佛所，共相問訊，却坐一面，白曰：「瞿曇！欲有<a class="t" id="t0661a05"></a>所問，聽乃敢陳。」</p>
<p><a class="t-linehead" id="t-linehead0661a05"></a>世尊告曰：「恣汝所問。」</p>
<p>欝瘦<a class="t" id="t0661a06"></a>歌邏梵志即便問曰：「瞿曇！梵志為四種姓<a class="t" id="t0661a07"></a>施設四種奉事，為梵志施設奉事，為剎利、<a class="t" id="t0661a08"></a>居士、工師施設奉事。瞿曇！梵志為梵志施<a class="t" id="t0661a09"></a>設奉事，梵志應奉事梵志，剎利、居士、工師亦<a class="t" id="t0661a10"></a>應奉事梵志。瞿曇！此四種姓應奉事梵志。<a class="t" id="t0661a11"></a>瞿曇！梵志為剎利施設奉事，剎利應奉事<a class="t" id="t0661a12"></a>剎利，居士、工師亦應奉事剎利。瞿曇！此三<a class="t" id="t0661a13"></a>種姓應奉事剎利。瞿曇！梵志為居士施設<a class="t" id="t0661a14"></a>奉事，居士應奉事居士，工師亦應奉事居<a class="t" id="t0661a15"></a>士。瞿曇！此二種姓應奉事居士。瞿曇！梵志<a class="t" id="t0661a16"></a>為工師施設奉事，工師應奉事工師，誰復<a class="t" id="t0661a17"></a>下賤，應施設奉事工師，唯工師奉事工師。」</p><a class="t" id="t0661a18"></a>
<p><a class="t-linehead" id="t-linehead0661a18"></a>世尊問曰：「梵志！諸梵志頗自知為四種姓<a class="t" id="t0661a19"></a>施設四種奉事，為梵志施設奉事，為剎利、<a class="t" id="t0661a20"></a>居士、工師施設奉事耶？」</p>
<p><a class="t-linehead" id="t-linehead0661a20"></a>欝瘦歌邏梵志答<a class="t" id="t0661a21"></a>曰：「不知也。瞿曇！但諸梵志自作是說，我於<a class="t" id="t0661a22"></a>此世，天及魔、梵、沙門、梵志，從人至天，梵志<a class="t" id="t0661a23"></a>不自知為四種姓施設四種奉事，為梵志<a class="t" id="t0661a24"></a>施設奉事，為剎利、居士、工師施設奉事。」</p>
<p><a class="t-linehead" id="t-linehead0661a24"></a>世<a class="t" id="t0661a25"></a>尊告曰：「梵志！猶如有人，強與他肉，而作是<a class="t" id="t0661a26"></a>說：『士夫可食，當與我直。』梵志！汝為諸梵<a class="t" id="t0661a27"></a>志說亦復如是。所以者何？梵志不自知為<a class="t" id="t0661a28"></a>四種姓施設四種奉事，為梵志施設奉事，<a class="t" id="t0661a29"></a>為剎利、居士、工師施設奉事。」</p>
<p><a class="t-linehead" id="t-linehead0661a29"></a>世尊問曰：「梵<a class="t" id="t0661b01"></a>志！云何奉事？若有奉事，因奉事故，有如無<a class="t" id="t0661b02"></a>勝者，為是奉事耶？若有奉事，因奉事故，<a class="t" id="t0661b03"></a>有勝無如者，為是奉事耶？梵志！若奉事梵<a class="t" id="t0661b04"></a>志，因奉事故，有如無勝者，為是奉事耶？<a class="t" id="t0661b05"></a>奉事剎利、居士、工師，因奉事故，有如無勝<a class="t" id="t0661b06"></a>者，為是奉事耶？梵志！若奉事梵志，因奉<a class="t" id="t0661b07"></a>事故，有勝無如者，為是奉事耶？奉事剎利、<a class="t" id="t0661b08"></a>居士、工師，因奉事故，有勝無如者，為是<a class="t" id="t0661b09"></a>奉事耶？」</p>
<p><a class="t-linehead" id="t-linehead0661b09"></a>欝瘦歌邏梵志答曰：「瞿曇！若我奉<a class="t" id="t0661b10"></a>事，因奉事故，有如無勝者，我不應奉事<a class="t" id="t0661b11"></a>彼。若我奉事，因奉事故，有勝無如者，我應<a class="t" id="t0661b12"></a>奉事彼。瞿曇！若奉事梵志，因奉事故，有<a class="t" id="t0661b13"></a>如無勝者，我不應奉事彼。奉事剎利、居士、<a class="t" id="t0661b14"></a>工師，因奉事故，有如無勝者，我不應奉<a class="t" id="t0661b15"></a>事彼。瞿曇！若奉事梵志，因奉事故，有勝<a class="t" id="t0661b16"></a>無如者，我應奉事彼。奉事剎利、居士、工師，<a class="t" id="t0661b17"></a>因奉事故，有勝無如者，我應奉事彼。」</p>
<p><a class="t-linehead" id="t-linehead0661b17"></a>世尊<a class="t" id="t0661b18"></a>告曰：「梵志！若更有梵志來，非愚非癡，亦<a class="t" id="t0661b19"></a>非顛倒，心無顛倒，自由自在，我問彼梵<a class="t" id="t0661b20"></a>志：『於意云何？若有奉事，因奉事故，有如<a class="t" id="t0661b21"></a>無勝者，為是奉事耶？若有奉事，因奉事<a class="t" id="t0661b22"></a>故，有勝無如者，為是奉事耶？梵志！若奉<a class="t" id="t0661b23"></a>事梵志，因奉事故，有如無勝者，為是奉事<a class="t" id="t0661b24"></a>耶？奉事剎利、居士、工師，因奉事故，有如<a class="t" id="t0661b25"></a>無勝者，為是奉事耶？梵志！若奉事梵志，因<a class="t" id="t0661b26"></a>奉事故，有勝無如者，為是奉事耶？奉事剎<a class="t" id="t0661b27"></a>利、居士、工師，因奉事故，有勝無如者，為是<a class="t" id="t0661b28"></a>奉事耶？』</p>
<p><a class="t-linehead" id="t-linehead0661b28"></a>「梵志！彼梵志非愚非癡，亦非顛倒，<a class="t" id="t0661b29"></a>心無顛倒，自由自在，答我曰：『瞿曇！若我奉<a class="t" id="t0661c01"></a>事，因奉事故，有如無勝者，我不應奉事<a class="t" id="t0661c02"></a>彼。若我奉事，因奉事故，有勝無如者，我應<a class="t" id="t0661c03"></a>奉事彼。瞿曇！若奉事梵志，因奉事故，有<a class="t" id="t0661c04"></a>如無勝者，我不應奉事彼。奉事剎利、居士、<a class="t" id="t0661c05"></a>工師，因奉事故，有如無勝者，我不應奉<a class="t" id="t0661c06"></a>事彼。瞿曇！若奉事梵志，因奉事故，有勝無<a class="t" id="t0661c07"></a>如者，我應奉事彼。奉事剎利、居士、工師，因<a class="t" id="t0661c08"></a>奉事故，有勝無如者，我應奉事彼。』」</p>
<p><a class="t-linehead" id="t-linehead0661c08"></a>世尊問<a class="t" id="t0661c09"></a>曰：「梵志！於意云何？若有奉事，因奉事故，<a class="t" id="t0661c10"></a>失信、戒、博聞、庶幾、智慧者，為是奉事耶？若<a class="t" id="t0661c11"></a>有奉事，因奉事故，增益信、戒、博聞、庶幾、智<a class="t" id="t0661c12"></a>慧者，為是奉事耶？梵志！若奉事梵志，因<a class="t" id="t0661c13"></a>奉事故，失信、戒、博聞、庶幾、智慧者，為是奉<a class="t" id="t0661c14"></a>事耶？奉事剎利、居士、工師，因奉事故，失信、<a class="t" id="t0661c15"></a>戒、博聞、庶幾、智慧者，為是奉事耶？梵志！若<a class="t" id="t0661c16"></a>奉事梵志，因奉事故，增益信、戒、博聞、庶幾、<a class="t" id="t0661c17"></a>智慧者，為是奉事耶？奉事剎利、居士、工師，<a class="t" id="t0661c18"></a>因奉事故，增益信、戒、博聞、庶幾、智慧者，為<a class="t" id="t0661c19"></a>是奉事耶？」</p>
<p><a class="t-linehead" id="t-linehead0661c19"></a>欝瘦歌邏梵志答曰：「瞿曇！若我<a class="t" id="t0661c20"></a>奉事，因奉事故，失信、戒、博聞、庶幾、智慧者，<a class="t" id="t0661c21"></a>我不應奉事彼。若我奉事，因奉事故，增<a class="t" id="t0661c22"></a>益信、戒、博聞、庶幾、智慧者，我應奉事彼。瞿<a class="t" id="t0661c23"></a>曇！若奉事梵志，因奉事故，失信、戒、博聞、庶<a class="t" id="t0661c24"></a>幾、智慧者，我不應奉事彼。奉事剎利、居士、<a class="t" id="t0661c25"></a>工師，因奉事故，失信、戒、博聞、庶幾、智慧者，<a class="t" id="t0661c26"></a>我不應奉事彼。瞿曇！若奉事梵志，因奉<a class="t" id="t0661c27"></a>事故，增益信、戒、博聞、庶幾、智慧者，我應奉<a class="t" id="t0661c28"></a>事彼。奉事剎利、居士、工師，因奉事故，增益<a class="t" id="t0661c29"></a>信、戒、博聞、庶幾、智慧者，我應奉事彼。」</p>
<p><a class="t-linehead" id="t-linehead0661c29"></a>世尊<a class="t" id="t0662a01"></a>告曰：「梵志！若更有梵志來，非愚非癡，亦<a class="t" id="t0662a02"></a>非顛倒，心無顛倒，自由自在，我問彼梵<a class="t" id="t0662a03"></a>志：『於意云何？若有奉事，因奉事故，失信、<a class="t" id="t0662a04"></a>戒、博聞、庶幾、智慧者，為是奉事耶？若有奉<a class="t" id="t0662a05"></a>事，因奉事故，增益信、戒、博聞、庶幾、智慧者，<a class="t" id="t0662a06"></a>為是奉事耶？梵志！若奉事梵志，因奉事<a class="t" id="t0662a07"></a>故，失信、戒、博聞、庶幾、智慧者，為是奉事耶？<a class="t" id="t0662a08"></a>奉事剎利、居士、工師，因奉事故，失信、戒、博<a class="t" id="t0662a09"></a>聞、庶幾、智慧者，為是奉事耶？梵志！若奉事<a class="t" id="t0662a10"></a>梵志，因奉事故，增益信、戒、博聞、庶幾、智慧<a class="t" id="t0662a11"></a>者，為是奉事耶？奉事剎利、居士、工師，因<a class="t" id="t0662a12"></a>奉事故，增益信、戒、博聞、庶幾、智慧者，為<a class="t" id="t0662a13"></a>是奉事耶？』</p>
<p><a class="t-linehead" id="t-linehead0662a13"></a>「梵志！彼梵志非愚非癡，亦非<a class="t" id="t0662a14"></a>顛倒，心無顛倒，自由自在，亦如是答我<a class="t" id="t0662a15"></a>曰：『瞿曇！若我奉事，因奉事故，失信、戒、<a class="t" id="t0662a16"></a>博聞、庶幾、智慧者，我不應奉事彼。若<a class="t" id="t0662a17"></a>我奉事，因奉事故，增益信、戒、博聞、庶幾、<a class="t" id="t0662a18"></a>智慧者，我應奉事彼。瞿曇！若奉事梵<a class="t" id="t0662a19"></a>志，因奉事故，失信、戒、博聞、庶幾、智慧者，<a class="t" id="t0662a20"></a>我不應奉事彼。奉事剎利、居士、工師，因奉<a class="t" id="t0662a21"></a>事故，失信、戒、博聞、庶幾、智慧者，我不應奉<a class="t" id="t0662a22"></a>事彼。瞿曇！若奉事梵志，因奉事故，增益信、<a class="t" id="t0662a23"></a>戒、博聞、庶幾、智慧者，我應奉事彼。奉事剎<a class="t" id="t0662a24"></a>利、居士、工師，因奉事故，增益信、戒、博聞、庶<a class="t" id="t0662a25"></a>幾、智慧者，我應奉事彼。』」</p>
<p><a class="t-linehead" id="t-linehead0662a25"></a>欝瘦歌邏梵志白<a class="t" id="t0662a26"></a>曰：「瞿曇！梵志為四種姓施設四種自有財<a class="t" id="t0662a27"></a>物，為梵志施設自有財物，為剎利、居士、工<a class="t" id="t0662a28"></a>師施設自有財物。瞿曇！梵志為梵志施設<a class="t" id="t0662a29"></a>自有財物者，瞿曇！梵志為梵志施設乞求<a class="t" id="t0662a30"></a>自有財物，若梵志輕慢乞求者，則便輕慢自<a class="t" id="t0662b01"></a>有財物，輕慢自有財物已，則便失利。猶如<a class="t" id="t0662b02"></a>放牛人不能看牛者，則便失利。如是，瞿曇！<a class="t" id="t0662b03"></a>梵志為梵志施設乞求自有財物，若梵志輕<a class="t" id="t0662b04"></a>慢乞求者，則便輕慢自有財物，輕慢自有<a class="t" id="t0662b05"></a>財物已，則便失利。</p>
<p><a class="t-linehead" id="t-linehead0662b05"></a>「瞿曇！梵志為剎利施設<a class="t" id="t0662b06"></a>自有財物者，瞿曇！梵志為剎利施設弓箭<a class="t" id="t0662b07"></a>自有財物，若剎利輕慢弓箭者，則便輕慢<a class="t" id="t0662b08"></a>自有財物，輕慢自有財物已，則便失利。猶<a class="t" id="t0662b09"></a>如放牛人不能看牛者，則便失利。如是，瞿<a class="t" id="t0662b10"></a>曇！梵志為剎利施設弓箭自有財物，若剎<a class="t" id="t0662b11"></a>利輕慢弓箭者，則便輕慢自有財物，輕慢<a class="t" id="t0662b12"></a>自有財物已，則便失利。</p>
<p><a class="t-linehead" id="t-linehead0662b12"></a>「瞿曇！梵志為居士<a class="t" id="t0662b13"></a>施設自有財物者，瞿曇！梵志為居士施設<a class="t" id="t0662b14"></a>田作自有財物，若居士輕慢田作者，則便<a class="t" id="t0662b15"></a>輕慢自有財物，輕慢自有財物已，則便失<a class="t" id="t0662b16"></a>利。猶如放牛人不能看牛者，則便失利。如<a class="t" id="t0662b17"></a>是，瞿曇！梵志為居士施設田作自有財物，若<a class="t" id="t0662b18"></a>居士輕慢田作者，則便輕慢自有財物，輕<a class="t" id="t0662b19"></a>慢自有財物已，則便失利。</p>
<p><a class="t-linehead" id="t-linehead0662b19"></a>「瞿曇！梵志為工<a class="t" id="t0662b20"></a>師施設自有財物者，瞿曇！梵志為工師施<a class="t" id="t0662b21"></a>設麻自有財物，若工師輕慢麻者，則便輕<a class="t" id="t0662b22"></a>慢自有財物，輕慢自有財物已，則便失利。<a class="t" id="t0662b23"></a>猶如放牛人不能看牛者，則便失利。如是，<a class="t" id="t0662b24"></a>瞿曇！梵志為工師施設麻自有財物，若工<a class="t" id="t0662b25"></a>師輕慢麻者，則便輕慢自有財物，輕慢自<a class="t" id="t0662b26"></a>有財物已，則便失利。」</p>
<p><a class="t-linehead" id="t-linehead0662b26"></a>世尊問曰：「梵志！諸梵<a class="t" id="t0662b27"></a>志頗自知為四種姓施設四種自有財物，<a class="t" id="t0662b28"></a>為梵志施設自有財物，為剎利、居士、工師<a class="t" id="t0662b29"></a>施設自有財物耶？」</p>
<p><a class="t-linehead" id="t-linehead0662b29"></a>欝瘦歌邏梵志答曰：「不<a class="t" id="t0662c01"></a>知也。瞿曇！但諸梵志自說，我於此世，天及魔、<a class="t" id="t0662c02"></a>梵、沙門、梵志，從人至天，不自知為四種姓<a class="t" id="t0662c03"></a>施設四種自有財物，為梵志施設自有財<a class="t" id="t0662c04"></a>物，為剎利、居士、工師施設自有財物。」</p>
<p><a class="t-linehead" id="t-linehead0662c04"></a>世尊<a class="t" id="t0662c05"></a>告曰：「梵志！猶如有人，強與他肉，而作是說：<a class="t" id="t0662c06"></a>『士夫可食，當與我直。』梵志！汝為諸梵志說<a class="t" id="t0662c07"></a>亦復如是。所以者何？梵志不自知為四種<a class="t" id="t0662c08"></a>姓施設四種自有財物，為梵志施設自有<a class="t" id="t0662c09"></a>財物，為剎利、居士、工師施設自有財物。如<a class="t" id="t0662c10"></a>是，梵志！我自善解、善知諸法，為人施設息<a class="t" id="t0662c11"></a>止法、滅訖法、覺道法、善趣法，施設自有財物。」</p><a class="t" id="t0662c12"></a>
<p><a class="t-linehead" id="t-linehead0662c12"></a>世尊問曰：「梵志！於意云何？頗有梵志於此<a class="t" id="t0662c13"></a>虛空不著、不縛、不觸、不礙，剎利、居士、工師不<a class="t" id="t0662c14"></a>然耶？」</p>
<p><a class="t-linehead" id="t-linehead0662c14"></a>欝瘦歌邏梵志答曰：「瞿曇！梵志於此<a class="t" id="t0662c15"></a>虛空不著、不縛、不觸、不礙，剎利、居士、工師亦<a class="t" id="t0662c16"></a>然如是。」</p>
<p><a class="t-linehead" id="t-linehead0662c16"></a>「梵志！我自善解、善知諸法，為人施<a class="t" id="t0662c17"></a>設息止法、滅訖法、覺道法、善趣法，施設自有<a class="t" id="t0662c18"></a>財物。」</p>
<p><a class="t-linehead" id="t-linehead0662c18"></a>世尊問曰：「梵志！於意云何？頗有梵志<a class="t" id="t0662c19"></a>能行慈心，無結、無怨、無恚、無諍，剎利、居士、工<a class="t" id="t0662c20"></a>師不然耶？」</p>
<p><a class="t-linehead" id="t-linehead0662c20"></a>欝瘦歌邏梵志答曰：「瞿曇！梵志能<a class="t" id="t0662c21"></a>行慈心，無結、無怨、無恚、無諍，剎利、居士、工師<a class="t" id="t0662c22"></a>亦然如是。」</p>
<p><a class="t-linehead" id="t-linehead0662c22"></a>「梵志！我自善解、善知諸法，為人<a class="t" id="t0662c23"></a>施設息止法、滅訖法、覺道法、善趣法，施設自<a class="t" id="t0662c24"></a>有財物。」</p>
<p><a class="t-linehead" id="t-linehead0662c24"></a>世尊問曰：「梵志！於意云何？若百種<a class="t" id="t0662c25"></a>人來，或有一人而語彼曰：『汝等共來！若有<a class="t" id="t0662c26"></a>生剎利族、梵志族者，唯彼能持澡豆至水<a class="t" id="t0662c27"></a>洗浴，去垢極淨。』梵志！於意云何？為剎利族、<a class="t" id="t0662c28"></a>梵志族者，彼能持澡豆至水洗浴，去垢極<a class="t" id="t0662c29"></a>淨耶？為居士族、工師族者，彼不能持澡豆<span class="corr" title="[&gt;至水] cf.［麗】">至水</span><a class="t" id="t0663a01"></a>洗浴，去垢極淨耶？為一切百種人皆能持澡<a class="t" id="t0663a02"></a>豆至水洗浴，去垢極淨耶？」</p>
<p><a class="t-linehead" id="t-linehead0663a02"></a>欝瘦歌邏梵志<a class="t" id="t0663a03"></a>答曰：「瞿曇！彼一切百種人皆能持澡豆至水<a class="t" id="t0663a04"></a>洗浴，去垢極淨。」</p>
<p><a class="t-linehead" id="t-linehead0663a04"></a>「如是。梵志！我自善解、善知<a class="t" id="t0663a05"></a>諸法，為人施設息止法、滅訖法、覺道法、善趣<a class="t" id="t0663a06"></a>法，施設自有財物。」</p>
<p><a class="t-linehead" id="t-linehead0663a06"></a>世尊問曰：「梵志！於意云<a class="t" id="t0663a07"></a>何？若百種人來，或有一人而語彼曰：『汝等<a class="t" id="t0663a08"></a>共來！若生剎利族、梵志族者，唯彼能以極<a class="t" id="t0663a09"></a>燥娑羅及栴檀木用作火母，以鑽鑽之，<a class="t" id="t0663a10"></a>生火長養。』梵志！於意云何？為剎利族、梵志<a class="t" id="t0663a11"></a>族者，彼能以極燥娑羅及栴檀木用作火<a class="t" id="t0663a12"></a>母，以鑽鑽之，生火長養耶？為居士族、工<a class="t" id="t0663a13"></a>師族者，彼當以燥猪狗槽、伊蘭檀木及餘弊<a class="t" id="t0663a14"></a>木用作火母，以鑽鑽之，生火長養耶？為<a class="t" id="t0663a15"></a>一切百種人皆能以若干種木用作火母，<a class="t" id="t0663a16"></a>以鑽鑽之，生火長養耶？」</p>
<p><a class="t-linehead" id="t-linehead0663a16"></a>欝瘦歌邏梵志<a class="t" id="t0663a17"></a>答曰：「瞿曇！彼一切百種人皆能以若干種木<a class="t" id="t0663a18"></a>用作火母，以鑽鑽之，生火長養。」</p>
<p><a class="t-linehead" id="t-linehead0663a18"></a>「如是。梵<a class="t" id="t0663a19"></a>志！我自善解、善知諸法，為人施設息止法、滅<a class="t" id="t0663a20"></a>訖法、覺道法、善趣法，施設自有財物。」</p>
<p><a class="t-linehead" id="t-linehead0663a20"></a>世尊問<a class="t" id="t0663a21"></a>曰：「梵志！於意云何？若彼百種人皆以若干<a class="t" id="t0663a22"></a>種木用作火母，以鑽鑽之，生火長養，彼一<a class="t" id="t0663a23"></a>切火皆有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，皆能作火事，<a class="t" id="t0663a24"></a>為彼火獨有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，能作火事<a class="t" id="t0663a25"></a>耶？為彼火獨無<span class="gaiji">［火＊僉］<!--gaiji,,1[火*僉],2&#x3DFF;,3--></span>、無色、無熱、無光，不能<a class="t" id="t0663a26"></a>作火事耶？為彼一切火皆有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、<a class="t" id="t0663a27"></a>有光，皆能作火事耶？」</p>
<p><a class="t-linehead" id="t-linehead0663a27"></a>欝瘦歌邏梵志答曰：<a class="t" id="t0663a28"></a>「瞿曇！若百種人皆以若干種木用作火母，<a class="t" id="t0663a29"></a>以鑽鑽之，生火長養者，彼一切火皆有<a class="t" id="t0663b01"></a><span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，皆能作火事。若彼火獨<a class="t" id="t0663b02"></a>有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，能為火事者，終無是<a class="t" id="t0663b03"></a>處。若彼火獨無<span class="gaiji">［火＊僉］<!--gaiji,,1[火*僉],2&#x3DFF;,3--></span>、無色、無熱、無光，不能為<a class="t" id="t0663b04"></a>火事者，亦無是處。但，瞿曇！彼一切火皆有<a class="t" id="t0663b05"></a><span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，皆能作火事。」</p>
<p><a class="t-linehead" id="t-linehead0663b05"></a>「如是。梵志！<a class="t" id="t0663b06"></a>我自善解、善知諸法，為人施設息止法、滅訖<a class="t" id="t0663b07"></a>法、覺道法、善趣法，施設自有財物。」</p>
<p><a class="t-linehead" id="t-linehead0663b07"></a>世尊問曰：<a class="t" id="t0663b08"></a>「梵志！於意云何？若彼百種人皆以若干種<a class="t" id="t0663b09"></a>木用作火母，以鑽鑽之，生火長養，彼或<a class="t" id="t0663b10"></a>有人以燥草木著其火中，生<span class="gaiji">［火＊僉］<!--gaiji,,1[火*僉],2&#x3DFF;,3--></span>、生色、生<a class="t" id="t0663b11"></a>熱、生烟，頗有<span class="gaiji">［火＊僉］<!--gaiji,,1[火*僉],2&#x3DFF;,3--></span>、色、熱、烟，<span class="gaiji">［火＊僉］<!--gaiji,,1[火*僉],2&#x3DFF;,3--></span>、色、熱烟而差別<a class="t" id="t0663b12"></a>耶？」</p>
<p><a class="t-linehead" id="t-linehead0663b12"></a>欝瘦歌邏梵志答曰：「瞿曇！若彼百種人<a class="t" id="t0663b13"></a>皆以若干種木用作火母，以鑽鑽之，生<a class="t" id="t0663b14"></a>火長養，彼若有人以燥草木著其火中，生<a class="t" id="t0663b15"></a><span class="gaiji">［火＊僉］<!--gaiji,,1[火*僉],2&#x3DFF;,3--></span>、生色、生熱、生烟，我於彼火<span class="gaiji">［火＊僉］<!--gaiji,,1[火*僉],2&#x3DFF;,3--></span>、色、熱、烟，<span class="gaiji">［火＊僉］<!--gaiji,,1[火*僉],2&#x3DFF;,3--></span>、<a class="t" id="t0663b16"></a>色、熱、烟，不能施設有差別也。」</p>
<p><a class="t-linehead" id="t-linehead0663b16"></a>世尊告曰：「梵<a class="t" id="t0663b17"></a>志！如是我所得火，所得不放逸，能滅放逸<a class="t" id="t0663b18"></a>及貢高慢，我於此火，火亦不能施設有<a class="t" id="t0663b19"></a>差別也。」</p>
<p><a class="t-linehead" id="t-linehead0663b19"></a>欝瘦歌邏梵志白曰：「世尊！我已知。<a class="t" id="t0663b20"></a>善逝！我已解。世尊！我今自歸於佛、法及比丘<a class="t" id="t0663b21"></a>眾，唯願世尊受我為優婆塞，從今日始，終<a class="t" id="t0663b22"></a>身自歸，乃至命盡。」</p>
<p><a class="t-linehead" id="t-linehead0663b22"></a>佛說如是。欝瘦歌邏梵<a class="t" id="t0663b23"></a>志聞佛所說，歡喜奉行。</p><a class="t" id="t0663b24"></a>
<p class="endsutta"><a class="t-linehead" id="t-linehead0663b24"></a>欝瘦歌邏經第九竟<span class="t-note">（三千五百八十五字）</span></p><a class="t" id="t0663b25"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
