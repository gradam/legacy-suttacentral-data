<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma89">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 8</span>
<span class="mirror-right">穢品</span></p>
<h1 class="mirror-row">
<span class="mirror-left">89. </span>
<span class="mirror-right">（八九）比丘請經</span></h1>
</div><p class="suttainfo"><span class="t-juanname">中阿含經卷第二十三</span></p><a class="t" id="t0571b27"></a><a class="t" id="t0571b28"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0571b29"></a><a class="t" id="t0571c01"></a>
<p><a class="t-linehead" id="t-linehead0571c01"></a>我聞如是：</p>
<p>一時，佛遊王舍城，在竹林迦蘭<a class="t" id="t0571c02"></a>哆園，與大比丘眾俱，受夏坐。</p>
<p><a class="t-linehead" id="t-linehead0571c02"></a>爾時，尊者大<a class="t" id="t0571c03"></a>目揵連告諸比丘：「諸賢！若有比丘請諸比<a class="t" id="t0571c04"></a>丘，諸尊，語我、教我、訶我，莫難於我。所以<a class="t" id="t0571c05"></a>者何？諸賢！或有一人戾語，成就戾語法，成<a class="t" id="t0571c06"></a>就戾語法故，令諸梵行者不語彼，不教、不<a class="t" id="t0571c07"></a>訶而難彼人。諸賢！何者戾語法？若有成就<a class="t" id="t0571c08"></a>戾語法者，諸梵行者不語彼，不教、不訶<a class="t" id="t0571c09"></a>而難彼人。諸賢！或有一人惡欲、念欲。諸賢！<a class="t" id="t0571c10"></a>若有人惡欲、念欲者，是謂戾語法。如是染<a class="t" id="t0571c11"></a>行染、不語結住，欺誑諛諂，慳貪嫉妬，無慙<a class="t" id="t0571c12"></a>無愧，瞋弊惡意，瞋恚語言，訶比丘訶，訶<a class="t" id="t0571c13"></a>比丘輕慢，訶比丘發露，更互相避而說外<a class="t" id="t0571c14"></a>事，不語、瞋恚、憎嫉熾盛，惡朋友、惡伴侶，無<a class="t" id="t0571c15"></a>恩、不知恩。諸賢！若有人無恩、不知恩者，<a class="t" id="t0571c16"></a>是謂戾語法。諸賢！是謂諸戾語法。若有<a class="t" id="t0571c17"></a>成就戾語法者，諸梵行者不語彼，不教、不<a class="t" id="t0571c18"></a>訶而難彼人，諸賢！比丘者，當自思量。</p>
<p><a class="t-linehead" id="t-linehead0571c18"></a>「諸賢！<a class="t" id="t0571c19"></a>若有人惡欲、念欲者，我不愛彼；若我惡欲、<a class="t" id="t0571c20"></a>念欲者，彼亦不愛我。比丘如是觀，不行<a class="t" id="t0571c21"></a>惡欲、不念欲者，當學如是。如是染行染、<a class="t" id="t0571c22"></a>不語結住，欺誑諛諂，慳貪嫉妬，無慙無愧，瞋<a class="t" id="t0571c23"></a>弊惡意，瞋瞋語言，訶比丘，訶比丘輕慢，<a class="t" id="t0571c24"></a>訶比丘發露，更互相避而說外事，不語、瞋恚、<a class="t" id="t0571c25"></a>憎嫉熾盛，惡朋友、惡伴侶，無恩、不知恩。諸<a class="t" id="t0571c26"></a>賢！若有人無<span class="corr" title="[思&gt;恩]">恩</span>、不知<span class="corr" title="[思&gt;恩]">恩</span>者，我不愛彼；若<a class="t" id="t0571c27"></a>我無<span class="corr" title="[思&gt;恩]">恩</span>、不知<span class="corr" title="[思&gt;恩]">恩</span>者，彼亦不愛我。比丘如是<a class="t" id="t0571c28"></a>觀，不行無<span class="corr" title="[思&gt;恩]">恩</span>、不知<span class="corr" title="[思&gt;恩]">恩</span>者，當學如是。</p>
<p><a class="t-linehead" id="t-linehead0571c28"></a>「諸賢！<a class="t" id="t0571c29"></a>若比丘不請諸比丘，諸尊！語我、教我、訶我，<a class="t" id="t0572a01"></a>莫難於我。所以者何？諸賢！或有一人善<a class="t" id="t0572a02"></a>語，成就善語法，成就善語法故，諸梵行者<a class="t" id="t0572a03"></a>善語彼，善教、善訶，不難彼人。諸賢！何者善<a class="t" id="t0572a04"></a>語法？若有成就善語法者，諸梵行者善語<a class="t" id="t0572a05"></a>彼，善教、善訶，不難彼人。諸賢！或有一人<a class="t" id="t0572a06"></a>不惡欲、不念欲。諸賢！若有人不惡欲、不念<a class="t" id="t0572a07"></a>欲者，是謂善語法。如是不染行染、不語<a class="t" id="t0572a08"></a>結住，不欺誑諛諂，不慳貪嫉妬，不無慙無<a class="t" id="t0572a09"></a>愧，不瞋弊惡意，不瞋瞋語言，不訶比丘訶，<a class="t" id="t0572a10"></a>不訶比丘輕慢，不訶比丘發露，不更互<a class="t" id="t0572a11"></a>相避而說外事，不不語、瞋恚、憎嫉熾盛，不<a class="t" id="t0572a12"></a>惡朋友、惡伴侶，不無恩、不知恩。諸賢！若有<a class="t" id="t0572a13"></a>人不無恩、不知恩者，是謂善語法。諸賢！<a class="t" id="t0572a14"></a>是謂諸善語法。若有成就善語法者，諸<a class="t" id="t0572a15"></a>梵行者善語彼，善教、善訶，不難彼人。諸賢！<a class="t" id="t0572a16"></a>比丘者當自思量。</p>
<p><a class="t-linehead" id="t-linehead0572a16"></a>「諸賢！若有人不惡欲、不<a class="t" id="t0572a17"></a>念欲者，我愛彼人；若我不惡欲、不念欲者，彼<a class="t" id="t0572a18"></a>亦愛我。比丘如是觀，不行惡欲、不念欲<a class="t" id="t0572a19"></a>者，當學如是。如是不染行染、不不語結<a class="t" id="t0572a20"></a>住，不欺誑諛諂，不慳貪嫉妬，不無慙無愧，<a class="t" id="t0572a21"></a>不瞋弊惡意，不瞋瞋語言，不訶比丘訶，不<a class="t" id="t0572a22"></a>訶比丘輕慢，不訶比丘發露，不更互相避<a class="t" id="t0572a23"></a>而說外事，不不語、瞋恚、憎嫉熾盛，不惡<a class="t" id="t0572a24"></a>朋友、惡伴侶，不無恩、不知恩。諸賢！若有人<a class="t" id="t0572a25"></a>不無恩、不知恩者，我愛彼人；若我不無<a class="t" id="t0572a26"></a>恩、不知恩者，彼亦愛我。比丘如是觀，不無<a class="t" id="t0572a27"></a>恩、不知恩者，當學如是。</p>
<p><a class="t-linehead" id="t-linehead0572a27"></a>「諸賢！若比丘如<a class="t" id="t0572a28"></a>是觀者，必多所饒益，我為惡欲、念欲，為不<a class="t" id="t0572a29"></a>惡欲、念欲耶？諸賢！若比丘觀時，則知我是<a class="t" id="t0572b01"></a>惡欲、念欲者，則不歡悅，便求欲斷。諸賢！若<a class="t" id="t0572b02"></a>比丘觀時，則知我無惡欲、不念欲者，即便歡<a class="t" id="t0572b03"></a>悅，我自清淨，求學尊法，是故歡悅。諸賢！猶<a class="t" id="t0572b04"></a>有目人以鏡自照，則見其面淨及不淨。諸<a class="t" id="t0572b05"></a>賢！若有目人見面有垢者，則不歡悅，便求<a class="t" id="t0572b06"></a>欲洗。諸賢！若有目人見面無垢者，即便歡<a class="t" id="t0572b07"></a>悅我面清淨，是故歡悅。</p>
<p><a class="t-linehead" id="t-linehead0572b07"></a>「諸賢！若比丘觀時，<a class="t" id="t0572b08"></a>則知我行惡欲、念欲者，則不歡悅，便求欲<a class="t" id="t0572b09"></a>斷。諸賢！若比丘觀時，則知我不行惡欲、不<a class="t" id="t0572b10"></a>念欲者，即便歡悅，我自清淨，求學尊法，是<a class="t" id="t0572b11"></a>故歡悅。如是我為染行染，為不染行染；<a class="t" id="t0572b12"></a>為不語結住，為不不語結住；為欺誑諛諂，<a class="t" id="t0572b13"></a>為不欺誑諛諂；為慳貪嫉妬，為不慳貪嫉<a class="t" id="t0572b14"></a>妬；為無慙無愧，為不無慙無愧；為瞋弊惡<a class="t" id="t0572b15"></a>意，為不瞋弊惡意；為瞋瞋語言，為不瞋瞋<a class="t" id="t0572b16"></a>語言；為訶比丘訶，為不訶比丘訶；為訶比<a class="t" id="t0572b17"></a>丘輕慢，為不訶比丘輕慢；為訶比丘發露，<a class="t" id="t0572b18"></a>為不訶比丘發露；為更互相避，為不更互<a class="t" id="t0572b19"></a>相避；為說外事，為不說外事；為不語、瞋恚、<a class="t" id="t0572b20"></a>憎嫉熾盛，為不不語、瞋恚、憎嫉熾盛；為惡朋<a class="t" id="t0572b21"></a>友、惡伴侶，為不惡朋友、惡伴侶；為無恩、不知<a class="t" id="t0572b22"></a>恩，為不無恩，不知恩耶？諸賢！若比丘觀時，<a class="t" id="t0572b23"></a>則知我無恩、不知恩者，則不歡悅，便求欲<a class="t" id="t0572b24"></a>斷。諸賢！若比丘觀時，則知我不無恩、不知<a class="t" id="t0572b25"></a>恩者，即便歡悅，我自清淨，求學尊法，是故<a class="t" id="t0572b26"></a>歡悅。諸賢！猶有目人以鏡自照，則見其面<a class="t" id="t0572b27"></a>淨及不淨。諸賢！若有目人見面有垢者，則<a class="t" id="t0572b28"></a>不歡悅，便求欲洗。諸賢！若有目人見面無<a class="t" id="t0572b29"></a>垢者，即便歡悅我面清淨，是故歡悅。</p>
<p><a class="t-linehead" id="t-linehead0572b29"></a>「諸賢！<a class="t" id="t0572c01"></a>如是若比丘觀時，則知我無恩、不知恩者，<a class="t" id="t0572c02"></a>則不歡悅，便求欲斷。諸賢！若比丘觀時，則<a class="t" id="t0572c03"></a>知我不無恩、不知恩者，即便歡悅，我自清<a class="t" id="t0572c04"></a>淨，求學尊法，是故歡悅。因歡悅故，便得歡<a class="t" id="t0572c05"></a>喜。因歡喜故，便得止身。因止身故，便得<a class="t" id="t0572c06"></a>覺樂。因覺樂故，便得定心。諸賢！多聞聖弟<a class="t" id="t0572c07"></a>子因定心故，便見如實、知如真。因見如實、<a class="t" id="t0572c08"></a>知如真故，便得厭。因厭故，便得無欲。因<a class="t" id="t0572c09"></a>無欲故，便得解脫。因解脫故，便得知解脫，<a class="t" id="t0572c10"></a>生已盡，梵行已立，所作已辦，不更受有，知如<a class="t" id="t0572c11"></a>真。」</p>
<p><a class="t-linehead" id="t-linehead0572c11"></a>尊者大目揵連所說如是。彼諸比丘聞尊<a class="t" id="t0572c12"></a>者大目揵連所說，歡喜奉行。</p><a class="t" id="t0572c13"></a>
<p class="endsutta">比丘請經第三竟<span class="t-note">（千五百六十三字）</span></p><a class="t" id="t0572c14"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>