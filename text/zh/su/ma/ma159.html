<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma159">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left">159. </span>
<span class="mirror-right">（一五九）阿伽羅訶那經</span></h1>
</div><a class="t" id="t0681c27"></a>
<p><a class="t-linehead" id="t-linehead0681c27"></a>我聞如是：</p>
<p>一時，佛遊舍衛國，在勝林給孤獨<a class="t" id="t0681c28"></a>園。</p>
<p><a class="t-linehead" id="t-linehead0681c28"></a>爾時，阿伽羅訶那梵志中後彷徉，往詣佛<a class="t" id="t0681c29"></a>所，共相問訊，却坐一面，白曰：「瞿曇！欲有所<a class="t" id="t0682a01"></a>問，聽乃敢陳？」</p>
<p><a class="t-linehead" id="t-linehead0682a01"></a>世尊告曰：「恣汝所問。」</p>
<p>梵志即<a class="t" id="t0682a02"></a>便問曰：「瞿曇！梵志經典何所依住？」</p>
<p><a class="t-linehead" id="t-linehead0682a02"></a>世尊答<a class="t" id="t0682a03"></a>曰：「梵志經典依於人住。」</p>
<p><a class="t-linehead" id="t-linehead0682a03"></a>梵志即復問曰：「瞿<a class="t" id="t0682a04"></a>曇！人何所依住？」</p>
<p><a class="t-linehead" id="t-linehead0682a04"></a>世尊答曰：「人依稻麥住。」</p>
<p>梵<a class="t" id="t0682a05"></a>志即復問曰：「瞿曇！稻麥何所依住？」</p>
<p><a class="t-linehead" id="t-linehead0682a05"></a>世尊答曰：<a class="t" id="t0682a06"></a>「稻麥依地住。」</p>
<p><a class="t-linehead" id="t-linehead0682a06"></a>梵志即復問曰：「瞿曇！地何所<a class="t" id="t0682a07"></a>依住？」</p>
<p><a class="t-linehead" id="t-linehead0682a07"></a>世尊答曰：「地依水住。」</p>
<p>梵志即復問曰：<a class="t" id="t0682a08"></a>「瞿曇！水何所依住？」</p>
<p><a class="t-linehead" id="t-linehead0682a08"></a>世尊答曰：「水依風住。」</p>
<p>梵<a class="t" id="t0682a09"></a>志即復問曰：「瞿曇！風何所依住？」</p>
<p><a class="t-linehead" id="t-linehead0682a09"></a>世尊答曰：<a class="t" id="t0682a10"></a>「風依空住。」</p>
<p><a class="t-linehead" id="t-linehead0682a10"></a>梵志即復問曰：「瞿曇！空何所依<a class="t" id="t0682a11"></a>住？」</p>
<p><a class="t-linehead" id="t-linehead0682a11"></a>世尊答曰：「空無所依，但因日月，故有虛<a class="t" id="t0682a12"></a>空。」</p>
<p><a class="t-linehead" id="t-linehead0682a12"></a>梵志即復問曰：「瞿曇！日月何所依住？」</p>
<p>世<a class="t" id="t0682a13"></a>尊答曰：「日月依於四<span class="corr" title="[天王&gt;王天] cf.［麗】">王天</span>住。」</p>
<p><a class="t-linehead" id="t-linehead0682a13"></a>梵志即復問<a class="t" id="t0682a14"></a>曰：「瞿曇！四王天何所依住？」</p>
<p><a class="t-linehead" id="t-linehead0682a14"></a>世尊答曰：「四王<a class="t" id="t0682a15"></a>天依三十三天住。」</p>
<p><a class="t-linehead" id="t-linehead0682a15"></a>梵志即復問曰：「瞿曇！三<a class="t" id="t0682a16"></a>十三天何所依住？」</p>
<p><a class="t-linehead" id="t-linehead0682a16"></a>世尊答曰：「三十三天依<span class="gaiji">［火＊僉］<!--gaiji,,1[火*僉],2&#x3DFF;,3--></span><a class="t" id="t0682a17"></a>摩天住。」</p>
<p><a class="t-linehead" id="t-linehead0682a17"></a>梵志即復問曰：「瞿曇！<span class="gaiji">［火＊僉］<!--gaiji,,1[火*僉],2&#x3DFF;,3--></span>摩天何所<a class="t" id="t0682a18"></a>依住？」</p>
<p><a class="t-linehead" id="t-linehead0682a18"></a>世尊答曰：「<span class="gaiji">［火＊僉］<!--gaiji,,1[火*僉],2&#x3DFF;,3--></span>摩天依兜瑟哆天住。」</p>
<p>梵<a class="t" id="t0682a19"></a>志即復問曰：「瞿曇！兜瑟哆天何所依住？」</p>
<p><a class="t-linehead" id="t-linehead0682a19"></a>世尊<a class="t" id="t0682a20"></a>答曰：「兜瑟哆天依化樂天住。」</p>
<p><a class="t-linehead" id="t-linehead0682a20"></a>梵志即復問曰：<a class="t" id="t0682a21"></a>「瞿曇！化樂天何所依住？」</p>
<p><a class="t-linehead" id="t-linehead0682a21"></a>世尊答曰：「化樂天<a class="t" id="t0682a22"></a>依他化樂天住。」</p>
<p><a class="t-linehead" id="t-linehead0682a22"></a>梵志即復問曰：「瞿曇！他<a class="t" id="t0682a23"></a>化樂天何所依住？」</p>
<p><a class="t-linehead" id="t-linehead0682a23"></a>世尊答曰：「他化樂天依梵<a class="t" id="t0682a24"></a>世住。」</p>
<p><a class="t-linehead" id="t-linehead0682a24"></a>梵志即復問曰：「瞿曇！梵世何所依住？」</p><a class="t" id="t0682a25"></a>
<p><a class="t-linehead" id="t-linehead0682a25"></a>世尊答曰：「梵世依於大梵住。」</p>
<p>梵志即復問<a class="t" id="t0682a26"></a>曰：「瞿曇！大梵何所依住？」</p>
<p><a class="t-linehead" id="t-linehead0682a26"></a>世尊答曰：「大梵依<a class="t" id="t0682a27"></a>於忍辱溫良住。」</p>
<p><a class="t-linehead" id="t-linehead0682a27"></a>梵志即復問曰：「瞿曇！忍辱溫<a class="t" id="t0682a28"></a>良何所依住？」</p>
<p><a class="t-linehead" id="t-linehead0682a28"></a>世尊答曰：「忍辱溫良依涅槃<a class="t" id="t0682a29"></a>住。」</p>
<p><a class="t-linehead" id="t-linehead0682a29"></a>梵志即復問曰：「瞿曇！涅槃何所依住？」</p>
<p>世<a class="t" id="t0682b01"></a>尊告曰：「梵志意欲依無窮事，汝今從我受<a class="t" id="t0682b02"></a>問無邊，然涅槃者無所依住，但涅槃滅訖，涅<a class="t" id="t0682b03"></a>槃為最。梵志！以此義故，從我行梵行。」</p>
<p><a class="t-linehead" id="t-linehead0682b03"></a>梵志<a class="t" id="t0682b04"></a>白曰：「世尊！我已知。善逝！我已解。世尊！我今<a class="t" id="t0682b05"></a>自歸於佛、法及比丘眾，唯願世尊受我為<a class="t" id="t0682b06"></a>優婆塞，從今日始，終身自歸，乃至命盡。」</p>
<p><a class="t-linehead" id="t-linehead0682b06"></a>佛<a class="t" id="t0682b07"></a>說如是。阿伽羅訶那梵志聞佛所說，歡喜<a class="t" id="t0682b08"></a>奉行。</p><a class="t" id="t0682b09"></a>
<p class="endsutta"><a class="t-linehead" id="t-linehead0682b09"></a>阿伽羅訶那經第八竟<span class="t-note">（六百三十四字）</span></p><a class="t" id="t0682b10"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
