<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma180">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 14</span>
<span class="mirror-right">心品</span></p>
<h1 class="mirror-row">
<span class="mirror-left">180. </span>
<span class="mirror-right">（一八〇）瞿曇彌經</span></h1>
</div><a class="t" id="t0721c23"></a>
<p><a class="t-linehead" id="t-linehead0721c23"></a>我聞如是：</p>
<p>一時，佛遊釋羇瘦，在加鞞羅<a class="t" id="t0721c24"></a>衛尼拘類樹園。</p>
<p><a class="t-linehead" id="t-linehead0721c24"></a>爾時，摩訶簸邏闍鉢提瞿曇<a class="t" id="t0721c25"></a>彌持新金縷黃色衣往詣佛所，稽首佛足，<a class="t" id="t0721c26"></a>却住一面，白曰：「世尊！此新金縷黃色衣我<a class="t" id="t0721c27"></a>自為世尊作，慈愍我故，願垂納受。」</p>
<p><a class="t-linehead" id="t-linehead0721c27"></a>世尊告<a class="t" id="t0721c28"></a>曰：「瞿曇彌！持此衣施比丘眾，施比丘眾<a class="t" id="t0721c29"></a>已，便供養我，亦供養眾。」</p>
<p><a class="t-linehead" id="t-linehead0721c29"></a>大生主瞿曇彌<a class="t" id="t0722a01"></a>至再三白曰：「世尊！此新金縷黃色衣我自<a class="t" id="t0722a02"></a>為世尊作，慈愍我故，願垂納受。」</p>
<p><a class="t-linehead" id="t-linehead0722a02"></a>世尊亦至<a class="t" id="t0722a03"></a>再三告曰：「瞿曇彌！持此衣施比丘眾，施比<a class="t" id="t0722a04"></a>丘眾已，便供養我，亦供養眾。」</p>
<p><a class="t-linehead" id="t-linehead0722a04"></a>爾時，尊者阿<a class="t" id="t0722a05"></a>難立世尊後執拂侍佛。於是，尊者阿難白<a class="t" id="t0722a06"></a>曰：「世尊！此大生主瞿曇彌於世尊多所饒<a class="t" id="t0722a07"></a>益，世尊母命終後乳養世尊。」</p>
<p><a class="t-linehead" id="t-linehead0722a07"></a>世尊告曰：「如<a class="t" id="t0722a08"></a>是，阿難！如是，阿難！大生主瞿曇彌實於我<a class="t" id="t0722a09"></a>多所饒益，我母命終後乳養於我。阿難！我<a class="t" id="t0722a10"></a>亦於大生主瞿曇彌多所饒益。所以者何？<a class="t" id="t0722a11"></a>大生主瞿曇彌因我故，得自歸於佛、法及比<a class="t" id="t0722a12"></a>丘眾，不疑三尊、苦習滅道，成就信、戒、多聞、<a class="t" id="t0722a13"></a>施、慧，離殺斷殺、不與取、邪婬、妄言、離酒斷<a class="t" id="t0722a14"></a>酒。阿難！若有人因人故，得自歸於佛、法及<a class="t" id="t0722a15"></a>比丘眾，不疑三尊、苦習滅道，成就信、戒、多<a class="t" id="t0722a16"></a>聞、施、慧，離殺斷殺、不與取、邪婬、妄言、離酒<a class="t" id="t0722a17"></a>斷酒者，此人供養於彼人至盡形壽，以飲<a class="t" id="t0722a18"></a>食、衣被、床榻、湯藥及若干種諸生活具，不得<a class="t" id="t0722a19"></a>報恩。</p>
<p><a class="t-linehead" id="t-linehead0722a19"></a>「復次，阿難！有七施眾，有十四私施，得<a class="t" id="t0722a20"></a>大福，得大果，得大功德，得大廣報。阿難！云<a class="t" id="t0722a21"></a>何七施眾，得大福，得大果，得大功德，得大<a class="t" id="t0722a22"></a>廣報？信族姓男、族姓女，佛在世時，佛為首，<a class="t" id="t0722a23"></a>施佛及比丘眾，是謂第一施眾，得大福，得<a class="t" id="t0722a24"></a>大果，得大功德，得大廣報。信族姓男、族姓<a class="t" id="t0722a25"></a>女，世尊般涅槃後不久施二部眾，施比丘<a class="t" id="t0722a26"></a>眾、施比丘尼眾，入比丘僧園而白眾曰：『眾<a class="t" id="t0722a27"></a>中爾所比丘來，布施彼也。』入比丘尼僧房<a class="t" id="t0722a28"></a>而白眾曰：『眾中爾所比丘尼來，布施彼也。』<a class="t" id="t0722a29"></a>是謂第五施眾，得大福，得大果，得大功德，<a class="t" id="t0722b01"></a>得大廣報。</p>
<p><a class="t-linehead" id="t-linehead0722b01"></a>「阿難！當來時有比丘，名姓種，不<a class="t" id="t0722b02"></a>精進，著袈裟衣，彼不精進，不精進故施，依<a class="t" id="t0722b03"></a>眾故，緣眾故，上眾故，因眾故，我說爾時施<a class="t" id="t0722b04"></a>主得無量不可數不可計福，得善得樂，況<a class="t" id="t0722b05"></a>復今比丘成就行事，成就除事，成就行事<a class="t" id="t0722b06"></a>除事，成就質直，成就柔軟，成就質直柔軟，<a class="t" id="t0722b07"></a>成就忍，成就樂，成就忍樂，成就相應，成<a class="t" id="t0722b08"></a>就經紀，成就相應經紀，成就威儀，成就行<a class="t" id="t0722b09"></a>來遊，成就威儀行來遊，成就信，成就戒，<a class="t" id="t0722b10"></a>成就多聞，成就施，成就慧，成就信、戒、多聞、<a class="t" id="t0722b11"></a>施、慧耶？是謂第七施眾，得大福，得大果，<a class="t" id="t0722b12"></a>得大功德，得大廣報。是謂有七施眾，得大<a class="t" id="t0722b13"></a>福，得大果，得大功德，得大廣報。</p>
<p><a class="t-linehead" id="t-linehead0722b13"></a>「阿難！云何<a class="t" id="t0722b14"></a>有十四私施，得大福，得大果，得大功德，<a class="t" id="t0722b15"></a>得大廣報？有信族姓男、族姓女布施如來，<a class="t" id="t0722b16"></a>施緣一覺，施阿羅訶，施向阿羅訶，施<a class="t" id="t0722b17"></a>阿那含，施向阿那含，施斯陀含，施向<a class="t" id="t0722b18"></a>斯陀含，施須陀洹，施向須陀洹，施離<a class="t" id="t0722b19"></a>欲外仙人，施精進人，施不精進人，布施畜<a class="t" id="t0722b20"></a>生。阿難！布施畜生得福百倍，施不精進人<a class="t" id="t0722b21"></a>得福千倍，施精進人得福百千倍，施離欲<a class="t" id="t0722b22"></a>外仙人得福億百千倍，施向須陀洹無量，<a class="t" id="t0722b23"></a>得須陀洹無量，向斯陀含無量，得斯陀含無<a class="t" id="t0722b24"></a>量，向阿那含無量，得阿那含無量，向阿羅<a class="t" id="t0722b25"></a>訶無量，得阿羅訶無量，緣一覺無量，況復<a class="t" id="t0722b26"></a>如來、無所著、等正覺耶？此十四私施得大福，<a class="t" id="t0722b27"></a>得大果，得大功德，得大廣報。</p>
<p><a class="t-linehead" id="t-linehead0722b27"></a>「復次，阿難！有<a class="t" id="t0722b28"></a>四種布施，三淨施。云何為四？或有布施，因<a class="t" id="t0722b29"></a>施主淨，非受者；或有布施，因受者淨，非<a class="t" id="t0722c01"></a>施主；或有布施，非因施主淨，亦非受者；或<a class="t" id="t0722c02"></a>有布施，因施主淨，受者亦然。阿難！云何布<a class="t" id="t0722c03"></a>施因施主淨，非受者耶？施主精進行妙<a class="t" id="t0722c04"></a>法，見來見果，如是見、如是說，有施有施果；<a class="t" id="t0722c05"></a>受者不精進，行惡法，不見來不見果，如<a class="t" id="t0722c06"></a>是見、如是說，無施無施果。是謂布施因施<a class="t" id="t0722c07"></a>主淨，非受者也。</p>
<p><a class="t-linehead" id="t-linehead0722c07"></a>「阿難！云何布施因受者淨，<a class="t" id="t0722c08"></a>非施主耶？施主不精進，行惡法，不見來<a class="t" id="t0722c09"></a>不見果，如是見、如是說，無施無施果；受<a class="t" id="t0722c10"></a>者精進行妙法，見來見果，如是見、如是說，<a class="t" id="t0722c11"></a>有施有施果。是謂布施因受者淨，非施主<a class="t" id="t0722c12"></a>也。阿難！云何布施非因施主淨，亦非受者<a class="t" id="t0722c13"></a>耶？施主不精進，行惡法，不見來不見果，<a class="t" id="t0722c14"></a>如是見、如是說，無施無施果；受者亦不<a class="t" id="t0722c15"></a>精進，行惡法，不見來不見果，如是見、如<a class="t" id="t0722c16"></a>是說，無施無施果。是謂布施非因施主淨，<a class="t" id="t0722c17"></a>亦非受者。阿難！云何布施因施主淨，受者<a class="t" id="t0722c18"></a>亦然耶？施主精進行妙法，見來見果，如是<a class="t" id="t0722c19"></a>見、如是說，有施有施果；受者亦精進行妙<a class="t" id="t0722c20"></a>法，見來見果，如是見、如是說，有施有施果。<a class="t" id="t0722c21"></a>是謂布施因施主淨，受者亦然。」於是，世尊<a class="t" id="t0722c22"></a>說此頌曰：</p><a class="t" id="t0722c23"></a>
<blockquote class="gatha">
<p>「精進施不精進，　　如法得歡喜心，<a class="t" id="t0722c24"></a><br>
信有業及果報，　　此施因施主淨。<a class="t" id="t0722c25"></a><br>
不精進施精進，　　不如法非喜心，<a class="t" id="t0722c26"></a><br>
不信業及果報，　　此施因受者淨。<a class="t" id="t0722c27"></a><br>
懈怠施不精進，　　不如法非喜心，<a class="t" id="t0722c28"></a><br>
不信業及果報，　　如是施無廣報。<a class="t" id="t0722c29"></a><br>
精進施於精進，　　如法得歡喜心，<a class="t" id="t0722c30"></a><br>
信有業及果報，　　如是施有廣報。<a class="t" id="t0723a01"></a><br>
奴婢及貧窮，　　自分施歡喜，<a class="t" id="t0723a02"></a><br>
信業信果報，　　此施善人稱。<a class="t" id="t0723a03"></a><br>
正護善身口，　　舒手以法乞，<a class="t" id="t0723a04"></a><br>
離欲施離欲，　　是財施第一。」</p></blockquote><a class="t" id="t0723a05"></a>
<p><a class="t-linehead" id="t-linehead0723a05"></a>佛說如是。尊者阿難及諸比丘，聞佛所說，歡<a class="t" id="t0723a06"></a>喜奉行。</p><a class="t" id="t0723a07"></a>
<p class="endsutta"><a class="t-linehead" id="t-linehead0723a07"></a>瞿曇彌經第九竟<span class="t-note">（千五百二十字）</span></p><a class="t" id="t0723a08"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
