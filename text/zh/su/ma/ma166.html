<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma166">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left">166. </span>
<span class="mirror-right">（一六六）釋中禪室尊經</span></h1>
</div><a class="t" id="t0698c05"></a>
<p><a class="t-linehead" id="t-linehead0698c05"></a>我聞如是：</p>
<p>一時，佛遊舍衛國，在勝林給孤<a class="t" id="t0698c06"></a>獨園。</p>
<p><a class="t-linehead" id="t-linehead0698c06"></a>爾時，尊者盧夷強耆遊於釋中，<a class="t" id="t0698c07"></a>在無事禪室。於是，尊者盧夷強耆夜將向<a class="t" id="t0698c08"></a>旦，從彼禪室出，在露地禪室蔭中，於繩床<a class="t" id="t0698c09"></a>上敷尼師檀，結跏趺坐。</p>
<p><a class="t-linehead" id="t-linehead0698c09"></a>爾時，有一天形<a class="t" id="t0698c10"></a>體極妙，色像巍巍，夜將向旦，往詣尊者盧<a class="t" id="t0698c11"></a>夷強耆所，稽首作禮，却住一面。彼天色像威<a class="t" id="t0698c12"></a>神極妙，光明普照於其禪室。彼天却住於<a class="t" id="t0698c13"></a>一面已，白尊者盧夷強耆曰：「比丘！受持<a class="t" id="t0698c14"></a>跋地羅帝偈及其義耶？」</p>
<p><a class="t-linehead" id="t-linehead0698c14"></a>尊者盧夷強耆答彼<a class="t" id="t0698c15"></a>天曰：「我不受持跋地羅帝偈，亦不受義。」</p><a class="t" id="t0698c16"></a>
<p><a class="t-linehead" id="t-linehead0698c16"></a>尋問彼天：「汝受持跋地羅帝偈及其義耶？」</p><a class="t" id="t0698c17"></a>
<p><a class="t-linehead" id="t-linehead0698c17"></a>彼天答曰：「我受持跋地羅帝偈，然不受義。」</p><a class="t" id="t0698c18"></a>
<p><a class="t-linehead" id="t-linehead0698c18"></a>尊者盧夷強耆復問彼天：「云何受持跋地羅<a class="t" id="t0698c19"></a>帝偈而不受義耶？」</p>
<p><a class="t-linehead" id="t-linehead0698c19"></a>彼天答曰：「一時，世尊遊<a class="t" id="t0698c20"></a>王舍城，住竹林迦蘭哆園。爾時，世尊為諸<a class="t" id="t0698c21"></a>比丘說跋地羅帝偈：</p><a class="t" id="t0698c22"></a>
<blockquote class="gatha">
<p>「『慎莫念過去，　　亦勿願未來，<a class="t" id="t0698c23"></a><br>
　過去事已滅，　　未來復未至。<a class="t" id="t0698c24"></a><br>
　現在所有法，　　彼亦當為思，<a class="t" id="t0698c25"></a><br>
　念無有堅強，　　慧者覺如是。<a class="t" id="t0698c26"></a><br>
　若學聖人行，　　孰知愁於死，<a class="t" id="t0698c27"></a><br>
　我要不會彼，　　大苦災患終。<a class="t" id="t0698c28"></a><br>
　如是行精勤，　　晝夜無懈怠，<a class="t" id="t0698c29"></a><br>
　是故常當說，　　跋地羅帝偈。』</p></blockquote><a class="t" id="t0699a01"></a>
<p><a class="t-linehead" id="t-linehead0699a01"></a>「比丘！我如是受持跋地羅帝偈，不受持義。」</p><a class="t" id="t0699a02"></a>
<p><a class="t-linehead" id="t-linehead0699a02"></a>尊者盧夷強耆復問彼天：「誰受持跋地羅帝<a class="t" id="t0699a03"></a>偈及其義耶？」</p>
<p><a class="t-linehead" id="t-linehead0699a03"></a>彼天答曰：「佛遊舍衛國，在<a class="t" id="t0699a04"></a>勝林給孤獨園，彼受持跋地羅帝偈及其<a class="t" id="t0699a05"></a>義也。比丘！可往面從世尊，善受持誦跋<a class="t" id="t0699a06"></a>地羅帝偈及其義也。所以者何？跋地羅帝<a class="t" id="t0699a07"></a>偈及其義者，有義有法，為梵行本，趣智、趣<a class="t" id="t0699a08"></a>覺、趣於涅槃，族姓者至信、捨家、無家、學道，<a class="t" id="t0699a09"></a>當以跋地羅帝偈及其義善受持誦。」彼天說<a class="t" id="t0699a10"></a>如是，稽首尊者盧夷強耆足，繞三匝已，即<a class="t" id="t0699a11"></a>彼處沒。</p>
<p><a class="t-linehead" id="t-linehead0699a11"></a>天沒不久，於是，尊者盧夷強耆在<a class="t" id="t0699a12"></a>釋中受夏坐訖。過三月已，補治衣竟，攝<a class="t" id="t0699a13"></a>衣持鉢，往詣舍衛國，展轉進前，至舍衛國，<a class="t" id="t0699a14"></a>住勝林給孤獨園。</p>
<p><a class="t-linehead" id="t-linehead0699a14"></a>爾時，尊者盧夷強耆往詣<a class="t" id="t0699a15"></a>佛所，稽首作禮，却坐一面，白曰：「世尊！我一<a class="t" id="t0699a16"></a>時遊於釋中，在無事禪室。世尊！我於爾時<a class="t" id="t0699a17"></a>夜將向旦，從彼禪室出，在露地禪室蔭中，<a class="t" id="t0699a18"></a>於繩床上敷尼師檀，結跏趺坐。爾時，有<a class="t" id="t0699a19"></a>一天形體極妙，色像巍巍，夜將向旦，來詣<a class="t" id="t0699a20"></a>我所，稽首作禮，却住一面。彼天色像威神極<a class="t" id="t0699a21"></a>妙，光明普照於其禪室。彼天却住於一面<a class="t" id="t0699a22"></a>已，而白我曰：『比丘！受持跋地羅帝偈及其<a class="t" id="t0699a23"></a>義耶？』我答彼天：『不受持跋地羅帝偈，亦不<a class="t" id="t0699a24"></a>受義。』尋問彼天：『汝受持跋地羅帝偈及其<a class="t" id="t0699a25"></a>義耶？』彼天答曰：『我受持跋地羅帝偈，然不<a class="t" id="t0699a26"></a>受義。』我復問天：『云何受持<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>地羅帝偈而<a class="t" id="t0699a27"></a>不受義耶？』天答我曰：『一時，佛遊王舍城，<a class="t" id="t0699a28"></a>住竹林迦蘭哆園。爾時，世尊為諸比丘<a class="t" id="t0699a29"></a>說跋地羅帝偈：</p><a class="t" id="t0699b01"></a>
<blockquote class="gatha">
<p>「『「慎莫念過去，　　亦勿願未來，<a class="t" id="t0699b02"></a><br>
　　過去事已滅，　　未來復未至。<a class="t" id="t0699b03"></a><br>
　　現在所有法，　　彼亦當為思，<a class="t" id="t0699b04"></a><br>
　　念無有堅強，　　慧者覺如是。<a class="t" id="t0699b05"></a><br>
　　若學聖人行，　　孰知愁於死，<a class="t" id="t0699b06"></a><br>
　　我要不會彼，　　大苦災患終。<a class="t" id="t0699b07"></a><br>
　　如是行精勤，　　晝夜不懈怠，<a class="t" id="t0699b08"></a><br>
　　是故常當說，　　跋地羅帝偈。」』</p></blockquote><a class="t" id="t0699b09"></a>
<p><a class="t-linehead" id="t-linehead0699b09"></a>「『比丘！我如是受持跋地羅帝偈，不受持義<a class="t" id="t0699b10"></a>也。』我復問天：『誰受持跋地羅帝偈及其義<a class="t" id="t0699b11"></a><span class="corr" title="[也&gt;耶] cf.［麗】">耶</span>？』天答我曰：『佛遊舍衛國，在勝林給孤獨<a class="t" id="t0699b12"></a>園，彼受持<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>地羅帝偈及其義也。比丘！可<a class="t" id="t0699b13"></a>往面從世尊，善受持誦跋地羅帝偈及其<a class="t" id="t0699b14"></a>義<span class="corr" title="[耶&gt;也] cf.［麗】">也</span>。所以者何？跋地羅帝偈及其義者，有義<a class="t" id="t0699b15"></a>有法，為梵行本，趣智、趣覺、趣於涅槃，族姓<a class="t" id="t0699b16"></a>者至信、捨家、無家、學道，當以<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>地羅帝偈及<a class="t" id="t0699b17"></a>其義善受持誦。』彼天說如是，稽首我足，<a class="t" id="t0699b18"></a>繞三匝已，即彼處沒。」</p>
<p><a class="t-linehead" id="t-linehead0699b18"></a>於是，世尊問尊者盧夷<a class="t" id="t0699b19"></a>強耆：「汝知彼天從何處來？彼天名何耶？」</p>
<p><a class="t-linehead" id="t-linehead0699b19"></a>尊<a class="t" id="t0699b20"></a>者盧夷強耆答曰：「世尊！我不知彼天從何<a class="t" id="t0699b21"></a>處來，亦不知名也。」</p>
<p><a class="t-linehead" id="t-linehead0699b21"></a>世尊告曰：「強耆！彼天<a class="t" id="t0699b22"></a>子名般那，為三十三天軍將。」</p>
<p><a class="t-linehead" id="t-linehead0699b22"></a>彼時，尊者盧<a class="t" id="t0699b23"></a>夷強耆白曰：「世尊！今正是時。善逝！今正是<a class="t" id="t0699b24"></a>時。若世尊為諸比丘說跋地羅帝偈及其<a class="t" id="t0699b25"></a>義者，諸比丘從世尊聞已，當善受持。」</p>
<p><a class="t-linehead" id="t-linehead0699b25"></a>世尊<a class="t" id="t0699b26"></a>告曰：「強耆！諦聽，善思念之，我當為汝廣說<a class="t" id="t0699b27"></a>其義。」</p>
<p><a class="t-linehead" id="t-linehead0699b27"></a>尊者盧夷強耆白曰：「唯然。當受教聽。」</p><a class="t" id="t0699b28"></a>
<p><a class="t-linehead" id="t-linehead0699b28"></a>佛言：</p><a class="t" id="t0699b29"></a>
<blockquote class="gatha">
<p>「慎莫念過去，　　亦勿願未來，<a class="t" id="t0699c01"></a><br>
過去事已滅，　　未來復未至。<a class="t" id="t0699c02"></a><br>
現在所有法，　　彼亦當為思，<a class="t" id="t0699c03"></a><br>
念無有堅強，　　慧者覺如是。<a class="t" id="t0699c04"></a><br>
若作聖人行，　　孰知愁於死，<a class="t" id="t0699c05"></a><br>
我要不會彼，　　大苦災患終。<a class="t" id="t0699c06"></a><br>
如是行精勤，　　晝夜無懈怠，<a class="t" id="t0699c07"></a><br>
是故常當說，　　跋地羅帝偈。</p></blockquote><a class="t" id="t0699c08"></a>
<p><a class="t-linehead" id="t-linehead0699c08"></a>「強耆！云何比丘念過去耶？若比丘樂過去<a class="t" id="t0699c09"></a>色，欲、著、住，樂過去覺、想、行、識，欲、著、住，如是<a class="t" id="t0699c10"></a>比丘念過去也。強耆！云何比丘不念過去？<a class="t" id="t0699c11"></a>若比丘不樂過去色，不欲、不著、不住，不<a class="t" id="t0699c12"></a>樂過去覺、想、行、識，不欲、不著、不住，如是<a class="t" id="t0699c13"></a>比丘不念過去。強耆！云何比丘願未來耶？<a class="t" id="t0699c14"></a>若比丘樂未來色，欲、著、住，樂未來覺、想、行、<a class="t" id="t0699c15"></a>識，欲、著、住，如是比丘願未來也。強耆！云<a class="t" id="t0699c16"></a>何比丘不願未來？若比丘不樂未來色，不<a class="t" id="t0699c17"></a>欲、不著、不住，不樂未來覺、想、行、識，不欲、不<a class="t" id="t0699c18"></a>著、不住，如是比丘不願未來。</p>
<p><a class="t-linehead" id="t-linehead0699c18"></a>「強耆！云何<a class="t" id="t0699c19"></a>比丘受現在法？若比丘樂現在色，欲、著、住，<a class="t" id="t0699c20"></a>樂現在覺、想、行、識，欲、著、住，如是比丘受現<a class="t" id="t0699c21"></a>在法。強耆！云何比丘不受現在法？若比丘<a class="t" id="t0699c22"></a>不樂現在色，不欲、不著、不住，不樂現在<a class="t" id="t0699c23"></a>覺、想、行、識，不欲、不著、不住，如是比丘不<a class="t" id="t0699c24"></a>受現在法。」</p>
<p><a class="t-linehead" id="t-linehead0699c24"></a>佛說如是。尊者盧夷強耆及諸<a class="t" id="t0699c25"></a>比丘，聞佛所說，歡喜奉行。</p><a class="t" id="t0699c26"></a>
<p class="endsutta"><a class="t-linehead" id="t-linehead0699c26"></a>釋中禪室尊經第五竟<span class="t-note">（千五百三十六字）</span></p><a class="t" id="t0699c27"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>