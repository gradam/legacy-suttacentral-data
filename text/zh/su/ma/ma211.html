<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma211">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left">211. </span>
<span class="mirror-right">（二一一）大拘絺羅經</span></h1>
</div><a class="t" id="t0790b10"></a>
<p><a class="t-linehead" id="t-linehead0790b10"></a>我聞如是：</p>
<p>一時，佛遊王舍城，在竹林迦<a class="t" id="t0790b11"></a>蘭哆園。</p>
<p><a class="t-linehead" id="t-linehead0790b11"></a>爾時，尊者舍黎子則於晡時從<a class="t" id="t0790b12"></a>燕坐起，往詣尊者大拘絺羅所，共相問<a class="t" id="t0790b13"></a>訊，却坐一面。</p>
<p><a class="t-linehead" id="t-linehead0790b13"></a>尊者舍黎子語曰：「賢者拘<a class="t" id="t0790b14"></a>絺羅！欲有所問，聽我問耶？」</p>
<p><a class="t-linehead" id="t-linehead0790b14"></a>尊者大拘絺羅<a class="t" id="t0790b15"></a>白曰：「尊者舍黎子！欲問便問，我聞已當<a class="t" id="t0790b16"></a>思。」</p>
<p><a class="t-linehead" id="t-linehead0790b16"></a>尊者舍黎子問曰：「賢者拘絺羅！不善者<a class="t" id="t0790b17"></a>說不善，不善根者說不善根。何者不善，何<a class="t" id="t0790b18"></a>者不善根耶？」</p>
<p><a class="t-linehead" id="t-linehead0790b18"></a>尊者大拘絺羅答曰：「身惡行，口、<a class="t" id="t0790b19"></a>意惡行，是不善也。貪、恚、癡，是不善根也。是<a class="t" id="t0790b20"></a>謂不善，是謂不善根。」</p>
<p><a class="t-linehead" id="t-linehead0790b20"></a>尊者舍黎子聞已，歎<a class="t" id="t0790b21"></a>曰：「善哉！善哉！賢者拘絺羅！」尊者舍黎子歎<a class="t" id="t0790b22"></a>已，歡喜奉行。</p>
<p><a class="t-linehead" id="t-linehead0790b22"></a>復問曰：「賢者拘絺羅！善者說<a class="t" id="t0790b23"></a>善，善根者說善根。何者為善，何者善根<a class="t" id="t0790b24"></a>耶？」</p>
<p><a class="t-linehead" id="t-linehead0790b24"></a>尊者大拘絺羅答曰：「身妙行，口、意妙行，是<a class="t" id="t0790b25"></a>善也。不貪、不恚、不癡，是善根也。是謂為善，是<a class="t" id="t0790b26"></a>謂善根。」</p>
<p><a class="t-linehead" id="t-linehead0790b26"></a>尊者舍黎子聞已，歎曰：「善哉！善哉！<a class="t" id="t0790b27"></a>賢者拘絺羅！」尊者舍黎子歎已，歡喜奉行。</p><a class="t" id="t0790b28"></a>
<p><a class="t-linehead" id="t-linehead0790b28"></a>復問曰：「賢者拘絺羅！智慧者說智慧，何者<a class="t" id="t0790b29"></a>智慧？」</p>
<p><a class="t-linehead" id="t-linehead0790b29"></a>尊者大拘絺羅答曰：「知如是故說智<a class="t" id="t0790c01"></a>慧。知何等耶？知此苦如真，知此苦習、知<a class="t" id="t0790c02"></a>此苦滅、知此苦滅道如真，知如是故說<a class="t" id="t0790c03"></a>智慧。」</p>
<p><a class="t-linehead" id="t-linehead0790c03"></a>尊者舍黎子聞已，歎曰：「善哉！善哉！賢<a class="t" id="t0790c04"></a>者拘絺羅！」尊者舍黎子歎已，歡喜奉行。</p>
<p><a class="t-linehead" id="t-linehead0790c04"></a>復<a class="t" id="t0790c05"></a>問曰：「賢者拘絺羅！識者說識，何者識耶？」</p><a class="t" id="t0790c06"></a>
<p><a class="t-linehead" id="t-linehead0790c06"></a>尊者大拘絺羅答曰：「識識是故說識。識<a class="t" id="t0790c07"></a>何等耶？識色，識聲、香、味、觸、法，識識是故說<a class="t" id="t0790c08"></a>識。」</p>
<p><a class="t-linehead" id="t-linehead0790c08"></a>尊者舍黎子聞已，歎曰：「善哉！善哉！賢<a class="t" id="t0790c09"></a>者拘絺羅！」尊者舍黎子歎已，歡喜奉行。</p>
<p><a class="t-linehead" id="t-linehead0790c09"></a>復問<a class="t" id="t0790c10"></a>曰：「賢者拘絺羅！智慧及識，此二法為合<a class="t" id="t0790c11"></a>為別，此二法可得別施設耶？」</p>
<p><a class="t-linehead" id="t-linehead0790c11"></a>尊者大拘<a class="t" id="t0790c12"></a>絺羅答曰：「此二法合不別，此二法不可別<a class="t" id="t0790c13"></a>施設。所以者何？智慧所知，即是識所識。是故<a class="t" id="t0790c14"></a>此二法合不別，此二法不可別施設。」</p>
<p><a class="t-linehead" id="t-linehead0790c14"></a>尊者<a class="t" id="t0790c15"></a>舍黎子聞已，歎曰：「善哉！善哉！賢者拘絺羅！」<a class="t" id="t0790c16"></a>尊者舍黎子歎已，歡喜奉行。</p>
<p><a class="t-linehead" id="t-linehead0790c16"></a>復問曰：「賢者拘<a class="t" id="t0790c17"></a>絺羅！知者汝以何等知？」</p>
<p><a class="t-linehead" id="t-linehead0790c17"></a>尊者大拘絺羅答<a class="t" id="t0790c18"></a>曰：「知者我以智慧知。」</p>
<p><a class="t-linehead" id="t-linehead0790c18"></a>尊者舍黎子聞已，歎<a class="t" id="t0790c19"></a>曰：「善哉！善哉！賢者拘絺羅！」尊者舍黎子<a class="t" id="t0790c20"></a>歎已，歡喜奉行。</p>
<p><a class="t-linehead" id="t-linehead0790c20"></a>復問曰：「賢者拘絺羅！智慧<a class="t" id="t0790c21"></a>有何義，有何勝，有何功德？」</p>
<p><a class="t-linehead" id="t-linehead0790c21"></a>尊者大拘絺羅<a class="t" id="t0790c22"></a>答曰：「智慧者有厭義、無欲義、見如真義。」</p><a class="t" id="t0790c23"></a>
<p><a class="t-linehead" id="t-linehead0790c23"></a>尊者舍黎子聞已，歎曰：「善哉！善哉！賢者拘<a class="t" id="t0790c24"></a>絺羅！」尊者舍黎子歎已，歡喜奉行。</p>
<p><a class="t-linehead" id="t-linehead0790c24"></a>復問曰：<a class="t" id="t0790c25"></a>「賢者拘絺羅！云何正見？」</p>
<p><a class="t-linehead" id="t-linehead0790c25"></a>尊者大拘絺羅答<a class="t" id="t0790c26"></a>曰：「知苦如真，知苦習、滅、道如真者，是謂<a class="t" id="t0790c27"></a>正見。」</p>
<p><a class="t-linehead" id="t-linehead0790c27"></a>尊者舍黎子聞已，歎曰：「善哉！善哉！賢<a class="t" id="t0790c28"></a>者拘絺羅！」尊者舍黎子歎已，歡喜奉行。</p>
<p><a class="t-linehead" id="t-linehead0790c28"></a>復<a class="t" id="t0790c29"></a>問曰：「賢者拘絺羅！幾因幾緣生正見耶？」</p><a class="t" id="t0791a01"></a>
<p><a class="t-linehead" id="t-linehead0791a01"></a>尊者大拘絺羅答曰：「二因二緣而生正見。<a class="t" id="t0791a02"></a>云何為二？一者從他聞，二者內自思惟。<a class="t" id="t0791a03"></a>是謂二因二緣而生正見。」</p>
<p><a class="t-linehead" id="t-linehead0791a03"></a>尊者舍黎子聞<a class="t" id="t0791a04"></a>已，歎曰：「善哉！善哉！賢者拘絺羅！」尊者舍黎<a class="t" id="t0791a05"></a>子歎已，歡喜奉行。</p>
<p><a class="t-linehead" id="t-linehead0791a05"></a>復問曰：「賢者拘絺羅！有幾<a class="t" id="t0791a06"></a>支攝正見，得心解脫果、慧解脫果，得心解<a class="t" id="t0791a07"></a>脫功德、慧解脫功德耶？」</p>
<p><a class="t-linehead" id="t-linehead0791a07"></a>尊者大拘絺羅答曰：<a class="t" id="t0791a08"></a>「有五支攝正見，得心解脫果、慧解脫果，<a class="t" id="t0791a09"></a>得心解脫功德、慧解脫功德。云何為五？一<a class="t" id="t0791a10"></a>者真諦所攝，二者戒所攝，三者博聞所攝，四<a class="t" id="t0791a11"></a>者止所攝，五者觀所攝。是謂有五支攝<a class="t" id="t0791a12"></a>正見，得心解脫果、慧解脫果，得心解脫功<a class="t" id="t0791a13"></a>德、慧解脫功德。」</p>
<p><a class="t-linehead" id="t-linehead0791a13"></a>尊者舍黎子聞已，歎曰：「善哉！<a class="t" id="t0791a14"></a>善哉！賢者拘絺羅！」尊者舍黎子歎已，歡喜<a class="t" id="t0791a15"></a>奉行。</p>
<p><a class="t-linehead" id="t-linehead0791a15"></a>復問曰：「賢者拘絺羅！云何生當來<a class="t" id="t0791a16"></a>有？」</p>
<p><a class="t-linehead" id="t-linehead0791a16"></a>尊者大拘絺羅答曰：「愚癡凡夫無知、不多<a class="t" id="t0791a17"></a>聞，無明所覆，愛結所繫，不見善知識，<a class="t" id="t0791a18"></a>不知聖法，不御聖法，是謂生當來有。」</p>
<p><a class="t-linehead" id="t-linehead0791a18"></a>尊<a class="t" id="t0791a19"></a>者舍黎子聞已，歎曰：「善哉！善哉！賢者拘絺<a class="t" id="t0791a20"></a>羅！」尊者舍黎子歎已，歡喜奉行。</p>
<p><a class="t-linehead" id="t-linehead0791a20"></a>復問曰：「賢<a class="t" id="t0791a21"></a>者拘絺羅！云何不生當來有？」</p>
<p><a class="t-linehead" id="t-linehead0791a21"></a>尊者大拘絺<a class="t" id="t0791a22"></a>羅答曰：「若無明已盡，明已生者，必盡苦也。<a class="t" id="t0791a23"></a>是謂不生於當來有。」</p>
<p><a class="t-linehead" id="t-linehead0791a23"></a>尊者舍黎子聞已，歎<a class="t" id="t0791a24"></a>曰：「善哉！善哉！賢者拘絺羅！」尊者舍黎子歎<a class="t" id="t0791a25"></a>已，歡喜奉行。</p>
<p><a class="t-linehead" id="t-linehead0791a25"></a>復問曰：「賢者拘絺羅！有幾覺<a class="t" id="t0791a26"></a>耶？」</p>
<p><a class="t-linehead" id="t-linehead0791a26"></a>尊者大拘絺羅答曰：「有三覺：樂覺、苦覺、<a class="t" id="t0791a27"></a>不苦不樂覺：此緣何有耶？緣更樂有。」</p>
<p><a class="t-linehead" id="t-linehead0791a27"></a>尊者<a class="t" id="t0791a28"></a>舍黎子聞已，歎曰：「善哉！善哉！賢者拘絺羅！」<a class="t" id="t0791a29"></a>尊者舍黎子歎已，歡喜奉行。</p>
<p><a class="t-linehead" id="t-linehead0791a29"></a>復問曰：「賢者<a class="t" id="t0791b01"></a>拘絺羅！覺、想、思，此三法為合為別？此三法<a class="t" id="t0791b02"></a>可別施設耶？」</p>
<p><a class="t-linehead" id="t-linehead0791b02"></a>尊者大拘絺羅答曰：「覺、想、思，<a class="t" id="t0791b03"></a>此三法合不別，此三法不可別施設。所以<a class="t" id="t0791b04"></a>者何？覺所覺者，即是想所想，思所思。是故此<a class="t" id="t0791b05"></a>三法合不別，此三法不可別施設。」</p>
<p><a class="t-linehead" id="t-linehead0791b05"></a>尊者舍<a class="t" id="t0791b06"></a>黎子聞已，歎曰：「善哉！善哉！賢者拘絺羅！」<a class="t" id="t0791b07"></a>尊者舍黎子歎已，歡喜奉行。</p>
<p><a class="t-linehead" id="t-linehead0791b07"></a>復問曰：「賢<a class="t" id="t0791b08"></a>者拘絺羅！滅者有何對？」</p>
<p><a class="t-linehead" id="t-linehead0791b08"></a>尊者大拘絺羅答<a class="t" id="t0791b09"></a>曰：「滅者無有對。」</p>
<p><a class="t-linehead" id="t-linehead0791b09"></a>尊者舍黎子聞已，歎曰：「善<a class="t" id="t0791b10"></a>哉！善哉！賢者拘絺羅！」尊者舍黎子歎已，歡<a class="t" id="t0791b11"></a>喜奉行。</p>
<p><a class="t-linehead" id="t-linehead0791b11"></a>復問曰：「賢者拘絺羅！有五根<a class="t" id="t0791b12"></a>異行、異境界，各各受自境界，眼根，耳、鼻、舌、<a class="t" id="t0791b13"></a>身根，此五根異行、異境界，各各受自境界，誰<a class="t" id="t0791b14"></a>為彼盡受境界，誰為彼依耶？」</p>
<p><a class="t-linehead" id="t-linehead0791b14"></a>尊者大拘絺<a class="t" id="t0791b15"></a>羅答曰：「五根異行、異境界，各各自受境界，眼<a class="t" id="t0791b16"></a>根，耳、鼻、舌、身根，此五根異行、異境界，各各受<a class="t" id="t0791b17"></a>自境界，意為彼盡受境界，意為彼依。」</p>
<p><a class="t-linehead" id="t-linehead0791b17"></a>尊者<a class="t" id="t0791b18"></a>舍黎子聞已，歎曰：「善哉！善哉！賢者拘絺羅！」<a class="t" id="t0791b19"></a>尊者舍黎子歎已，歡喜奉行。</p>
<p><a class="t-linehead" id="t-linehead0791b19"></a>復問曰：「賢者<a class="t" id="t0791b20"></a>拘絺羅！意者依何住耶？」</p>
<p><a class="t-linehead" id="t-linehead0791b20"></a>尊者大拘絺羅答<a class="t" id="t0791b21"></a>曰：「意者依壽，依壽住。」</p>
<p><a class="t-linehead" id="t-linehead0791b21"></a>尊者舍黎子聞已，歎<a class="t" id="t0791b22"></a>曰：「善哉！善哉！賢者拘絺羅！」尊者舍黎子歎<a class="t" id="t0791b23"></a>已，歡喜奉行。</p>
<p><a class="t-linehead" id="t-linehead0791b23"></a>復問曰：「賢者拘絺羅！壽者依<a class="t" id="t0791b24"></a>何住耶？」</p>
<p><a class="t-linehead" id="t-linehead0791b24"></a>尊者大拘絺羅答曰：「壽者依暖，依<a class="t" id="t0791b25"></a>暖住。」</p>
<p><a class="t-linehead" id="t-linehead0791b25"></a>尊者舍黎子聞已，歎曰：「善哉！善哉！賢<a class="t" id="t0791b26"></a>者拘絺羅！」尊者舍黎子歎已，歡喜奉行。</p>
<p><a class="t-linehead" id="t-linehead0791b26"></a>復問<a class="t" id="t0791b27"></a>曰：「賢者拘絺羅！壽及暖，此二法為合為別？<a class="t" id="t0791b28"></a>此二法可得別施設耶？」</p>
<p><a class="t-linehead" id="t-linehead0791b28"></a>尊者大拘絺羅答曰：<a class="t" id="t0791b29"></a>「壽及暖，此二法合不別，此二法不可別施<a class="t" id="t0791c01"></a>設。所以者何？因壽故有暖，因暖故有壽，若<a class="t" id="t0791c02"></a>無壽者則無暖，無暖者則無壽。猶如因<a class="t" id="t0791c03"></a>油因炷，故得燃燈，彼中因<span class="gaiji">［火＊僉］<!--gaiji,,1[火*僉],2&#x3DFF;,3--></span>故有光，因<a class="t" id="t0791c04"></a>光故有<span class="gaiji">［火＊僉］<!--gaiji,,1[火*僉],2&#x3DFF;,3--></span>，若無<span class="gaiji">［火＊僉］<!--gaiji,,1[火*僉],2&#x3DFF;,3--></span>者則無光，無光者則<a class="t" id="t0791c05"></a>無<span class="gaiji">［火＊僉］<!--gaiji,,1[火*僉],2&#x3DFF;,3--></span>。如是因壽故有暖，因暖故有壽，若<a class="t" id="t0791c06"></a>無壽者則無暖，無暖者則無壽。是故此<a class="t" id="t0791c07"></a>二法合不別，此二法不可別施設。」</p>
<p><a class="t-linehead" id="t-linehead0791c07"></a>尊者舍<a class="t" id="t0791c08"></a>黎子聞已，歎曰：「善哉！善哉！賢者拘絺羅！」尊<a class="t" id="t0791c09"></a>者舍黎子歎已，歡喜奉行。</p>
<p><a class="t-linehead" id="t-linehead0791c09"></a>復問曰：「賢者拘<a class="t" id="t0791c10"></a>絺羅！有幾法生身死已，身棄塚間，如木無<a class="t" id="t0791c11"></a>情？」</p>
<p><a class="t-linehead" id="t-linehead0791c11"></a>尊者大拘絺羅答曰：「有三法生身死已，<a class="t" id="t0791c12"></a>身棄塚間，如木無情。云何為三？一者壽，<a class="t" id="t0791c13"></a>二者暖，三者識。此三法生身死已，身棄塚間，<a class="t" id="t0791c14"></a>如木無情。」</p>
<p><a class="t-linehead" id="t-linehead0791c14"></a>尊者舍黎子聞已，歎曰：「善哉！<a class="t" id="t0791c15"></a>善哉！賢者拘絺羅！」尊者舍黎子歎已，歡喜<a class="t" id="t0791c16"></a>奉行。</p>
<p><a class="t-linehead" id="t-linehead0791c16"></a>復問曰：「賢者拘絺羅！若死及入滅盡<a class="t" id="t0791c17"></a>定者，有何差別？」</p>
<p><a class="t-linehead" id="t-linehead0791c17"></a>尊者大拘絺羅答曰：「死者壽<a class="t" id="t0791c18"></a>命滅訖，溫暖已去，諸根敗壞。比丘入滅盡<a class="t" id="t0791c19"></a>定者，壽不滅訖，暖亦不去，諸根不敗壞。死<a class="t" id="t0791c20"></a>及入滅盡定者，是謂差別。」</p>
<p><a class="t-linehead" id="t-linehead0791c20"></a>尊者舍黎子聞<a class="t" id="t0791c21"></a>已，歎曰：「善哉！善哉！賢者拘絺羅！」尊者舍黎<a class="t" id="t0791c22"></a>子歎已，歡喜奉行。</p>
<p><a class="t-linehead" id="t-linehead0791c22"></a>復問曰：「賢者拘絺羅！若入<a class="t" id="t0791c23"></a>滅盡定及入無想定者，有何差別？」</p>
<p><a class="t-linehead" id="t-linehead0791c23"></a>尊者大<a class="t" id="t0791c24"></a>拘絺羅答曰：「比丘入滅盡定者，想及知滅。比<a class="t" id="t0791c25"></a>丘入無想定者，想知不滅。若入滅盡定及<a class="t" id="t0791c26"></a>入無想定者，是謂差別。」</p>
<p><a class="t-linehead" id="t-linehead0791c26"></a>尊者舍黎子聞已，<a class="t" id="t0791c27"></a>歎曰：「善哉！善哉！賢者拘絺羅！」尊者舍黎子<a class="t" id="t0791c28"></a>歎已，歡喜奉行。</p>
<p><a class="t-linehead" id="t-linehead0791c28"></a>復問曰：「賢者拘絺羅！若從<a class="t" id="t0791c29"></a>滅盡定起及從無想定起者，有何差別？」</p>
<p><a class="t-linehead" id="t-linehead0791c29"></a>尊<a class="t" id="t0792a01"></a>者大拘絺羅答曰：「比丘從滅盡定起時，不<a class="t" id="t0792a02"></a>如是念：『我從滅盡定起。』比丘從無想定<a class="t" id="t0792a03"></a>起時，作如是念：『我為有想，我為無想？』從<a class="t" id="t0792a04"></a>滅盡定起及從無想定起者，是謂差別。」</p>
<p><a class="t-linehead" id="t-linehead0792a04"></a>尊<a class="t" id="t0792a05"></a>者舍黎子聞已，歎曰：「善哉！善哉！賢者拘絺<a class="t" id="t0792a06"></a>羅！」尊者舍黎子歎已，歡喜奉行。</p>
<p><a class="t-linehead" id="t-linehead0792a06"></a>復問曰：「賢<a class="t" id="t0792a07"></a>者拘絺羅！比丘入滅盡定時先滅何法？為<a class="t" id="t0792a08"></a>身行，為口、意行耶？」</p>
<p><a class="t-linehead" id="t-linehead0792a08"></a>尊者大拘絺羅答曰：「比<a class="t" id="t0792a09"></a>丘入滅盡定時，先滅身行，次滅口行，後滅<a class="t" id="t0792a10"></a>意行。」</p>
<p><a class="t-linehead" id="t-linehead0792a10"></a>尊者舍黎子聞已，歎曰：「善哉！善哉！賢<a class="t" id="t0792a11"></a>者拘絺羅！」尊者舍黎子歎已，歡喜奉行。</p>
<p><a class="t-linehead" id="t-linehead0792a11"></a>復<a class="t" id="t0792a12"></a>問曰：「賢者拘絺羅！比丘從滅盡定起時，先<a class="t" id="t0792a13"></a>生何法？為身行，口、意行耶？」</p>
<p><a class="t-linehead" id="t-linehead0792a13"></a>尊者大拘絺羅<a class="t" id="t0792a14"></a>答曰：「比丘從滅盡定起時，先生意行，次生<a class="t" id="t0792a15"></a>口行，後生身行。」</p>
<p><a class="t-linehead" id="t-linehead0792a15"></a>尊者舍黎子聞已，歎曰：「善<a class="t" id="t0792a16"></a>哉！善哉！賢者拘絺羅！」尊者舍黎子歎已，歡<a class="t" id="t0792a17"></a>喜奉行。</p>
<p><a class="t-linehead" id="t-linehead0792a17"></a>復問曰：「賢者拘絺羅！比丘從滅<a class="t" id="t0792a18"></a>盡定起時觸幾觸？」</p>
<p><a class="t-linehead" id="t-linehead0792a18"></a>尊者大拘絺羅答曰：「比丘<a class="t" id="t0792a19"></a>從滅盡定起時觸三觸。云何為三？一者不<a class="t" id="t0792a20"></a>移動觸，二者無所有觸，三者無相觸。比丘從<a class="t" id="t0792a21"></a>滅盡定起時觸此三觸。」</p>
<p><a class="t-linehead" id="t-linehead0792a21"></a>尊者舍黎子聞已，<a class="t" id="t0792a22"></a>歎曰：「善哉！善哉！賢者拘絺羅！」尊者舍黎子<a class="t" id="t0792a23"></a>歎已，歡喜奉行。</p>
<p><a class="t-linehead" id="t-linehead0792a23"></a>復問曰：「賢者拘絺羅！空、無願、<a class="t" id="t0792a24"></a>無相，此三法異義、異文耶？為一義、異文耶？」</p><a class="t" id="t0792a25"></a>
<p><a class="t-linehead" id="t-linehead0792a25"></a>尊者大拘絺羅答曰：「空、無願、無相，此三法異<a class="t" id="t0792a26"></a>義、異文。」</p>
<p><a class="t-linehead" id="t-linehead0792a26"></a>尊者舍黎子聞已，歎曰：「善哉！善哉！<a class="t" id="t0792a27"></a>賢者拘絺羅！」尊者舍黎子歎已，歡喜奉行。</p><a class="t" id="t0792a28"></a>
<p><a class="t-linehead" id="t-linehead0792a28"></a>復問曰：「賢者拘絺羅！有幾因幾緣生不移<a class="t" id="t0792a29"></a>動定耶？」</p>
<p><a class="t-linehead" id="t-linehead0792a29"></a>尊者大拘絺羅答曰：「有四因四緣<a class="t" id="t0792b01"></a>生不移動定。云何為四？若比丘離欲、離惡<a class="t" id="t0792b02"></a>不善之法，至得第四禪成就遊，是謂四因<a class="t" id="t0792b03"></a>四緣生不移動定。」</p>
<p><a class="t-linehead" id="t-linehead0792b03"></a>尊者舍黎子聞已，歎曰：「善<a class="t" id="t0792b04"></a>哉！善哉！賢者拘絺羅！」尊者舍黎子歎已，歡喜<a class="t" id="t0792b05"></a>奉行。</p>
<p><a class="t-linehead" id="t-linehead0792b05"></a>復問曰：「賢者拘絺羅！有幾因幾緣生<a class="t" id="t0792b06"></a>無所有定耶？」</p>
<p><a class="t-linehead" id="t-linehead0792b06"></a>尊者大拘絺羅答曰：「有三因三<a class="t" id="t0792b07"></a>緣生無所有定。云何為三？若比丘度一切色<a class="t" id="t0792b08"></a>想，至得無所有處成就遊，是謂有三因三<a class="t" id="t0792b09"></a>緣生無所有定。」</p>
<p><a class="t-linehead" id="t-linehead0792b09"></a>尊者舍黎子聞已，歎曰：「善<a class="t" id="t0792b10"></a>哉！善哉！賢者拘絺羅！」尊者舍黎子歎已，歡<a class="t" id="t0792b11"></a>喜奉行。</p>
<p><a class="t-linehead" id="t-linehead0792b11"></a>復問曰：「賢者拘絺羅！有幾因幾緣<a class="t" id="t0792b12"></a>生無想定？」</p>
<p><a class="t-linehead" id="t-linehead0792b12"></a>尊者大拘絺羅答曰：「有二因二<a class="t" id="t0792b13"></a>緣生無想定。云何為二？一者不念一切<a class="t" id="t0792b14"></a>想，二者念無想界。是謂二因二緣生無想<a class="t" id="t0792b15"></a>定。」</p>
<p><a class="t-linehead" id="t-linehead0792b15"></a>尊者舍黎子聞已，歎曰：「善哉！善哉！賢者拘<a class="t" id="t0792b16"></a>絺羅！」尊者舍黎子歎已，歡喜奉行。</p>
<p><a class="t-linehead" id="t-linehead0792b16"></a>復問曰：<a class="t" id="t0792b17"></a>「賢者拘絺羅！有幾因幾緣住無想定耶？」</p>
<p><a class="t-linehead" id="t-linehead0792b17"></a>尊<a class="t" id="t0792b18"></a>者大拘絺羅答曰：「有二因二緣住無想定。<a class="t" id="t0792b19"></a>云何為二？一者不念一切想，二者念無想<a class="t" id="t0792b20"></a>界。是謂二因二緣住無想定。」</p>
<p><a class="t-linehead" id="t-linehead0792b20"></a>尊者舍黎子<a class="t" id="t0792b21"></a>聞已，歎曰：「善哉！善哉！賢者拘絺羅！」尊者舍<a class="t" id="t0792b22"></a>黎子歎已，歡喜奉行。</p>
<p><a class="t-linehead" id="t-linehead0792b22"></a>復問曰：「賢者拘絺羅！<a class="t" id="t0792b23"></a>有幾因幾緣從無想定起？」</p>
<p><a class="t-linehead" id="t-linehead0792b23"></a>尊者大拘絺羅<a class="t" id="t0792b24"></a>答曰：「有三因三緣從無想定起。云何為三？<a class="t" id="t0792b25"></a>一者念一切想，二者不念無想界，三者因<a class="t" id="t0792b26"></a>此身因六處緣命根，是謂三因三緣，從<a class="t" id="t0792b27"></a>無想定起。」</p>
<p><a class="t-linehead" id="t-linehead0792b27"></a>如是，彼二尊更相稱歎善哉善哉，<a class="t" id="t0792b28"></a>更互所說，歡喜奉行。從坐起去。</p><a class="t" id="t0792b29"></a>
<p><a class="t-linehead" id="t-linehead0792b29"></a>尊者大拘絺羅經第十竟<span class="t-note">（三千七十五字）</span></p><a class="t" id="t0792c01"></a><p class="endsection"><span class="t-juanname">中阿含經卷第五十八<span class="t-note">（六千一百二十四字）</span></span></p><a class="t" id="t0792c02"></a>
<p class="endsutta">中阿含晡利多品第三竟<span class="t-note">（三萬四百四十五字）</span><span class="t-note">（第五<a class="t" id="t0792c03"></a>後誦）</span></p>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
