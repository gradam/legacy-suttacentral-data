<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma21">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left">21. On an Even Mind</span>
<span class="mirror-right">（二一）等心經</span></h1>
</div><a class="t" id="t0448c20"></a>
<div class="suttainfo"><h2>舍梨子相應品第三<span class="t-note">（有十一經）</span><span class="t-note">（初一日誦）</span></h2>
<p><span class="t-juanname">中阿含經卷第五</span><br>
<a class="t" id="t0448c14"></a><a class="t" id="t0448c15"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0448c16"></a><a class="t" id="t0448c17"></a>
<blockquote class="gatha">
<p>等心、得戒、智、師子　　水喻、瞿尼、陀然梵<a class="t" id="t0448c18"></a><br>
教病、拘絺、象跡喻　　分別四諦最在後</p></blockquote><a class="t" id="t0448c19"></a></div>
<p><a class="t-linehead" id="t-linehead0448c20"></a>我聞如是：</p>
<p>一時，佛遊舍衛國，在勝林給孤獨<a class="t" id="t0448c21"></a>園。</p>
<p><a class="t-linehead" id="t-linehead0448c21"></a>爾時，尊者舍梨子與比丘眾夜集講堂，<a class="t" id="t0448c22"></a>因內結、外結，為諸比丘分別其義：「諸賢！<a class="t" id="t0448c23"></a>世實有二種人。云何為二？有內結人阿那含，<a class="t" id="t0448c24"></a>不還此間，有外結人非阿那含，還來此<a class="t" id="t0448c25"></a>間。諸賢！云何內結人阿那含，不還此間？若有<a class="t" id="t0448c26"></a>一人修習禁戒，無穿無缺，無穢無濁，極多<a class="t" id="t0448c27"></a>無難，聖所稱譽，善修善具。彼因修習禁戒，<a class="t" id="t0448c28"></a>無穿無缺，無穢無濁，極多無難，聖所稱譽，善<a class="t" id="t0448c29"></a>修善具故，復學厭欲、無欲、斷欲。因學厭<a class="t" id="t0449a01"></a>欲、無欲、斷欲故，得息、心解脫。得已樂中，愛<a class="t" id="t0449a02"></a>惜不離，於現法中不得究竟智，身壞命終，<a class="t" id="t0449a03"></a>過摶食天，生餘意生天中。既生彼已，便作<a class="t" id="t0449a04"></a>是念：『我本為人時，修習禁戒，無穿無缺，無穢<a class="t" id="t0449a05"></a>無濁，極多無難，聖所稱譽，善修善具。因修<a class="t" id="t0449a06"></a>習禁戒，無穿無缺，無穢無濁，極多無難，聖所<a class="t" id="t0449a07"></a>稱譽，善修善具故，復學厭欲、無欲、斷欲。因<a class="t" id="t0449a08"></a>學厭欲、無欲、斷欲故，得息、心解脫。得已樂<a class="t" id="t0449a09"></a>中，愛惜不離，於現法中不得究竟智，身壞<a class="t" id="t0449a10"></a>命終，過摶食天，生餘意生天在於此中。』</p>
<p><a class="t-linehead" id="t-linehead0449a10"></a>「諸<a class="t" id="t0449a11"></a>賢！復有一人修習禁戒，無穿無缺，無穢無<a class="t" id="t0449a12"></a>濁，極多無難，聖所稱譽，善修善具。彼因修<a class="t" id="t0449a13"></a>習禁戒，無穿無缺，無穢無濁，極多無難，聖所<a class="t" id="t0449a14"></a>稱譽，善修善具故，復學色有斷、貪斷業，學<a class="t" id="t0449a15"></a>欲捨離。因學色有斷、貪斷業，學欲捨離故，<a class="t" id="t0449a16"></a>得息、心解脫。得已樂中，愛惜不離，於現法<a class="t" id="t0449a17"></a>中不得究竟智，身壞命終，過摶食天，生餘<a class="t" id="t0449a18"></a>意生天中。既生彼已，便作是念：『我本為人<a class="t" id="t0449a19"></a>時，修習禁戒，無穿無缺，無穢無濁，極多無難，<a class="t" id="t0449a20"></a>聖所稱譽，善修善具。因修習禁戒，無穿無<a class="t" id="t0449a21"></a>缺，無穢無濁，極多無難，聖所稱譽，善修善具<a class="t" id="t0449a22"></a>故，復學色有斷、貪斷業，學欲捨離。因學色<a class="t" id="t0449a23"></a>有斷、貪斷業，學欲捨離故，得息、心解脫。得<a class="t" id="t0449a24"></a>已樂中，愛惜不離，於現法中不得究竟智，<a class="t" id="t0449a25"></a>身壞命終，過摶食天，生餘意生天在於此<a class="t" id="t0449a26"></a>中。』諸賢！是謂內結人阿那含，不還此間。</p>
<p><a class="t-linehead" id="t-linehead0449a26"></a>「諸<a class="t" id="t0449a27"></a>賢！云何外結人非阿那含，來還此間？若有<a class="t" id="t0449a28"></a>一人修習禁戒，守護從解脫，又復善攝威<a class="t" id="t0449a29"></a>儀禮節，見纖<span class="corr" title="[介&gt;芥] cf.［麗】">芥</span>罪，常懷畏怖，受持學戒。諸<a class="t" id="t0449b01"></a>賢！是謂外結人非阿那含，還來此間。」</p>
<p><a class="t-linehead" id="t-linehead0449b01"></a>於是，<a class="t" id="t0449b02"></a>眾多等心天色像巍巍，光輝暐曄，夜將向<a class="t" id="t0449b03"></a>旦，來詣佛所，稽首作禮，却住一面，白曰：「世<a class="t" id="t0449b04"></a>尊！尊者舍梨子昨夜與比丘眾集在講堂，<a class="t" id="t0449b05"></a>因內結、外結，為諸比丘分別其義：『諸賢！<a class="t" id="t0449b06"></a>世實有二種人，內結人、外結人。』世尊！眾已歡<a class="t" id="t0449b07"></a>喜，唯願世尊慈哀愍念，往至講堂。」彼時，世<a class="t" id="t0449b08"></a>尊為諸等心天默然而許。諸等心天知世<a class="t" id="t0449b09"></a>尊默然許可，稽首佛足，繞三匝已，即彼處沒。</p><a class="t" id="t0449b10"></a>
<p><a class="t-linehead" id="t-linehead0449b10"></a>諸等心天去後不久，於是世尊往至講堂<a class="t" id="t0449b11"></a>比丘眾前，敷座而坐。世尊坐已，歎曰：「善哉！善<a class="t" id="t0449b12"></a>哉！舍梨子！汝極甚善。所以者何？汝於昨夜<a class="t" id="t0449b13"></a>與比丘眾集在講堂，因內結、外結，為諸比<a class="t" id="t0449b14"></a>丘分別其義。諸賢！世實有二種人，內結人、<a class="t" id="t0449b15"></a>外結人。舍梨子！昨夜向旦，諸等心天來詣我<a class="t" id="t0449b16"></a>所，稽首禮已，却住一面，白我言：『世尊！尊者<a class="t" id="t0449b17"></a>舍梨子昨夜與比丘眾集在講堂，因內結、<a class="t" id="t0449b18"></a>外結，為諸比丘分別其義：「諸賢！世實有二<a class="t" id="t0449b19"></a>種人，內結人、外結人。」世尊！眾已歡喜，唯願世<a class="t" id="t0449b20"></a>尊慈哀愍念，往至講堂。』舍梨子！我便為彼諸<a class="t" id="t0449b21"></a>等心天默然而許。諸等心天知我默然許可，<a class="t" id="t0449b22"></a>稽首我足，繞三匝已，即彼處沒。</p>
<p><a class="t-linehead" id="t-linehead0449b22"></a>「舍梨子！諸<a class="t" id="t0449b23"></a>等心天或十、二十，或三十、四十，或五十、六十，<a class="t" id="t0449b24"></a>共住錐頭處，各不相妨。舍梨子！諸等心天<a class="t" id="t0449b25"></a>非生彼中，甫修善心，極廣甚大，令諸等心<a class="t" id="t0449b26"></a>天或十、二十，或三十、四十，或五十、六十，共住<a class="t" id="t0449b27"></a>錐頭處，各不相妨。舍梨子！諸等心天本為<a class="t" id="t0449b28"></a>人時，已修善心，極廣甚大，因是故，令諸等<a class="t" id="t0449b29"></a>心天或十、二十，或三十、四十，或五十、六十，共<a class="t" id="t0449c01"></a>住錐頭處，各不相妨。是故，舍梨子！當學寂<a class="t" id="t0449c02"></a>靜，諸根寂靜，心意寂靜，身、口、意業寂靜，向<a class="t" id="t0449c03"></a>於世尊及諸智梵行。舍梨子！虛偽異學，長衰<a class="t" id="t0449c04"></a>永失。所以者何？謂不得聞如此妙法。」</p>
<p><a class="t-linehead" id="t-linehead0449c04"></a>佛說<a class="t" id="t0449c05"></a>如是。彼諸比丘聞佛所說，歡喜奉行。</p><a class="t" id="t0449c06"></a>
<p class="endsutta"><a class="t-linehead" id="t-linehead0449c06"></a>等心經第一竟<span class="t-note">（千一百八十一字）</span></p><a class="t" id="t0449c07"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>