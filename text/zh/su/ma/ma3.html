<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma3">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 1</span>
<span class="mirror-right">七法品</span></p>
<h1 class="mirror-row">
<span class="mirror-left">3. The Border Town</span>
<span class="mirror-right">（三）城喻經<span class="t-note">（初一日誦）</span></span></h1>
</div><a class="t" id="t0422c10"></a>
<p><a class="t-linehead" id="t-linehead0422c10"></a>我聞如是：</p>
<p>一時，佛遊舍衛國，在勝林給孤<a class="t" id="t0422c11"></a>獨園。</p>
<p><a class="t-linehead" id="t-linehead0422c11"></a>爾時，世尊告諸比丘：「如王邊城七事<a class="t" id="t0422c12"></a>具足，四食豐饒，易不難得，是故王城不為<a class="t" id="t0422c13"></a>外敵破，唯除內自壞。</p>
<p><a class="t-linehead" id="t-linehead0422c13"></a>「云何王城七事具足？<a class="t" id="t0422c14"></a>謂王邊城造立樓櫓，築地使堅，不可毀壞，<a class="t" id="t0422c15"></a>為內安隱，制外怨敵，是謂王城一事具足。<a class="t" id="t0422c16"></a>復次，如王邊城掘鑿池壍，極使深廣，修備<a class="t" id="t0422c17"></a>可依，為內安隱，制外怨敵，是謂王城二事<a class="t" id="t0422c18"></a>具足。復次，如王邊城周匝通道，開除平博，<a class="t" id="t0422c19"></a>為內安隱，制外怨敵，是謂王城三事具足。<a class="t" id="t0422c20"></a>復次，如王邊城集四種軍力，象軍、馬軍、車<a class="t" id="t0422c21"></a>軍、步軍，為內安隱，制外怨敵，是謂王城四<a class="t" id="t0422c22"></a>事具足。復次，如王邊城豫備軍器弓、矢、鉾、<a class="t" id="t0422c23"></a>戟，為內安隱，制外怨敵，是謂王城五事具<a class="t" id="t0422c24"></a>足。復次，如王邊城立守門大將，明略智辯，<a class="t" id="t0422c25"></a>勇毅奇謀，善則聽入，不善則禁，為內安隱，<a class="t" id="t0422c26"></a>制外怨敵，是謂王城六事具足。復次，如王<a class="t" id="t0422c27"></a>邊城築立高墻，令極牢固，泥塗堊灑，為內<a class="t" id="t0422c28"></a>安隱，制外怨敵，是謂王城七事具足也。</p>
<p><a class="t-linehead" id="t-linehead0422c28"></a>「云<a class="t" id="t0422c29"></a>何王城四食豐饒，易不難得？謂王邊城水草<a class="t" id="t0423a01"></a>樵木，資有豫備，為內安隱，制外怨敵，是謂<a class="t" id="t0423a02"></a>王城一食豐饒，易不難得。復次，如王邊城多<a class="t" id="t0423a03"></a>收稻穀及儲畜麥，為內安隱，制外怨敵，是<a class="t" id="t0423a04"></a>謂王城二食豐饒，易不難得。復次，如王邊<a class="t" id="t0423a05"></a>城多積秥豆及大小豆，為內安隱，制外怨<a class="t" id="t0423a06"></a>敵，是謂王城三食豐饒，易不難得。復次，如<a class="t" id="t0423a07"></a>王邊城畜酥油、蜜及甘蔗、餹、魚、鹽、脯肉，一切<a class="t" id="t0423a08"></a>具足，為內安隱，制外怨敵，是謂王城四<a class="t" id="t0423a09"></a>食豐饒，易不難得。如是王城七事具足，四<a class="t" id="t0423a10"></a>食豐饒，易不難得，不為外敵破，唯除內自<a class="t" id="t0423a11"></a>壞。</p>
<p><a class="t-linehead" id="t-linehead0423a11"></a>「如是，若聖弟子亦得七善法，逮四增上<a class="t" id="t0423a12"></a>心，易不難得。是故聖弟子不為魔王之所<a class="t" id="t0423a13"></a>得便，亦不隨惡不善之法，不為染污所染，<a class="t" id="t0423a14"></a>不復更受生也。</p>
<p><a class="t-linehead" id="t-linehead0423a14"></a>「云何聖弟子得七善法？謂<a class="t" id="t0423a15"></a>聖弟子得堅固信，深著如來，信根已立，終<a class="t" id="t0423a16"></a>不隨外沙門、梵志，若天、魔、梵及餘世間，是謂<a class="t" id="t0423a17"></a>聖弟子得一善法。復次，聖弟子常行慚耻，<a class="t" id="t0423a18"></a>可慚知慚，惡不善法穢汙煩惱，受諸惡報，<a class="t" id="t0423a19"></a>造生死本，是謂聖弟子得二善法。復次，聖<a class="t" id="t0423a20"></a>弟子常行羞愧，可愧知愧，惡不善法穢汙煩<a class="t" id="t0423a21"></a>惱，受諸惡報，造生死本，是謂聖弟子得三<a class="t" id="t0423a22"></a>善法。復次，聖弟子常行精進，斷惡不善，修<a class="t" id="t0423a23"></a>諸善法，恒自起意，專一堅固，為諸善本，不<a class="t" id="t0423a24"></a>捨方便，是謂聖弟子得四善法。復次，聖弟子<a class="t" id="t0423a25"></a>廣學多聞，守持不忘，積聚博聞，所謂法者，初<a class="t" id="t0423a26"></a>善、中善、竟亦善，有義有文，具足清淨，顯現<a class="t" id="t0423a27"></a>梵行，如是諸法廣學多聞，翫習至千，意所<a class="t" id="t0423a28"></a>惟觀，明見深達，是謂聖弟子得五善法。復<a class="t" id="t0423a29"></a>次，聖弟子常行於念，成就正念，久所曾習，<a class="t" id="t0423b01"></a>久所曾聞，恒憶不忘，是謂聖弟子得六善<a class="t" id="t0423b02"></a>法。復次，聖弟子修行智慧，觀興衰法，得如<a class="t" id="t0423b03"></a>此智，聖慧明達，分別曉了，以正盡苦，是謂聖<a class="t" id="t0423b04"></a>弟子得七善法也。</p>
<p><a class="t-linehead" id="t-linehead0423b04"></a>「云何聖弟子逮四增上<a class="t" id="t0423b05"></a>心，易不難得？謂聖弟子離欲、離惡不善之<a class="t" id="t0423b06"></a>法，有覺、有觀，離生喜樂，逮初禪成就遊，是<a class="t" id="t0423b07"></a>謂聖弟子逮初增上心，易不難得。復次，聖<a class="t" id="t0423b08"></a>弟子覺、觀已息，內靜、一心，無覺、無觀，定生喜<a class="t" id="t0423b09"></a>樂，逮第二禪成就遊，是謂聖弟子逮第二<a class="t" id="t0423b10"></a>增上心，易不難得。復次，聖弟子離於喜欲，<a class="t" id="t0423b11"></a>捨無求遊，正念正智而身覺樂，謂聖所說、聖<a class="t" id="t0423b12"></a>所捨、念、樂住、空，逮第三禪成就遊，是謂聖<a class="t" id="t0423b13"></a>弟子逮第三增上心，易不難得。復次，聖弟子<a class="t" id="t0423b14"></a>樂滅、苦滅，喜憂本已滅，不苦不樂、捨、念、清淨，<a class="t" id="t0423b15"></a>逮第四禪成就遊，是謂聖弟子逮第四增上<a class="t" id="t0423b16"></a>心，易不難得。</p>
<p><a class="t-linehead" id="t-linehead0423b16"></a>「如是，聖弟子得七善法，逮四<a class="t" id="t0423b17"></a>增上心，易不難得。不為魔王之所得便，<a class="t" id="t0423b18"></a>亦不隨惡不善之法，不為染污所染，不復<a class="t" id="t0423b19"></a>更受生。如王邊城造立樓櫓，築地使堅，不<a class="t" id="t0423b20"></a>可毀壞，為內安隱，制外怨敵。如是，聖弟子<a class="t" id="t0423b21"></a>得堅固信，深著如來，信根已立，終不隨外<a class="t" id="t0423b22"></a>沙門，梵志，若天、魔、梵及餘世間，是謂聖弟子<a class="t" id="t0423b23"></a>得信樓櫓，除惡不善，修諸善法也。</p>
<p><a class="t-linehead" id="t-linehead0423b23"></a>「如王邊<a class="t" id="t0423b24"></a>城掘鑿池塹，極使深廣，修備可依，為內安<a class="t" id="t0423b25"></a>隱，制外怨敵。如是，聖弟子常行慚耻，可慚<a class="t" id="t0423b26"></a>知慚，惡不善法穢汙煩惱，受諸惡報，造生<a class="t" id="t0423b27"></a>死本，是謂聖弟子得慚池塹，除惡不善，修<a class="t" id="t0423b28"></a>諸善法也。</p>
<p><a class="t-linehead" id="t-linehead0423b28"></a>「如王邊城周匝通道，開除平博，<a class="t" id="t0423b29"></a>為內安隱，制外怨敵。如是，聖弟子常行羞<a class="t" id="t0423c01"></a>愧，可愧知愧，惡不善法穢污煩惱，受諸惡<a class="t" id="t0423c02"></a>報，造生死本，是謂聖弟子得愧平道，除惡<a class="t" id="t0423c03"></a>不善，修諸善法也。</p>
<p><a class="t-linehead" id="t-linehead0423c03"></a>「如王邊城集四種軍<a class="t" id="t0423c04"></a>力，象軍、馬軍、車軍、步軍，為內安隱，制外怨<a class="t" id="t0423c05"></a>敵。如是，聖弟子常行精進，斷惡不善，修諸<a class="t" id="t0423c06"></a>善法，恒自起意，專一堅固，為諸善本，不捨<a class="t" id="t0423c07"></a>方便，是謂聖弟子得精進軍力，除惡不善，<a class="t" id="t0423c08"></a>修諸善法也。</p>
<p><a class="t-linehead" id="t-linehead0423c08"></a>「如王邊城豫備軍器弓、矢、<a class="t" id="t0423c09"></a>鉾、戟，為內安隱，制外怨敵。如是，聖弟子廣<a class="t" id="t0423c10"></a>學多聞，守持不忘，積聚博聞，所謂法者，初善、<a class="t" id="t0423c11"></a>中善、竟亦善，有義有文，具足清淨，顯現梵<a class="t" id="t0423c12"></a>行。如是諸法廣學多聞，翫習至千，意所惟<a class="t" id="t0423c13"></a>觀，明見深達，是謂聖弟子得多聞軍器，除<a class="t" id="t0423c14"></a>惡不善，修諸善法也。</p>
<p><a class="t-linehead" id="t-linehead0423c14"></a>「如王邊城立守門大<a class="t" id="t0423c15"></a>將，明略智辯，勇毅奇謀，善則聽入，不善則禁，<a class="t" id="t0423c16"></a>為內安隱，制外怨敵。如是，聖弟子常行於<a class="t" id="t0423c17"></a>念，成就正念，久所曾習，久所曾聞，恒憶不<a class="t" id="t0423c18"></a>忘，是謂聖弟子得念守門大將，除惡不善，<a class="t" id="t0423c19"></a>修諸善法也。</p>
<p><a class="t-linehead" id="t-linehead0423c19"></a>「如王邊城築立高牆，令極牢<a class="t" id="t0423c20"></a>固，泥塗堊灑，為內安隱，制外怨敵。如是，聖<a class="t" id="t0423c21"></a>弟子修行智慧，觀興衰法，得如此智，聖慧<a class="t" id="t0423c22"></a>明達，分別曉了，以正盡苦，是謂聖弟子得<a class="t" id="t0423c23"></a>智慧牆，除惡不善，修諸善法也。</p>
<p><a class="t-linehead" id="t-linehead0423c23"></a>「如王邊城<a class="t" id="t0423c24"></a>水草樵木，資有豫備，為內安隱，制外怨敵。<a class="t" id="t0423c25"></a>如是，聖弟子離欲、離惡不善之法，有覺、有觀，<a class="t" id="t0423c26"></a>離生喜樂，逮初禪成就遊，樂住無乏，安隱<a class="t" id="t0423c27"></a>快樂，自致涅槃也。</p>
<p><a class="t-linehead" id="t-linehead0423c27"></a>「如王邊城多收稻穀及<a class="t" id="t0423c28"></a>儲畜麥，為內安隱，制外怨敵。如是，聖弟<a class="t" id="t0423c29"></a>子覺、觀已息，內靜、一心，無覺、無觀，定生喜<a class="t" id="t0424a01"></a>樂，逮第二禪成就遊，樂住無乏，安隱快樂，自<a class="t" id="t0424a02"></a>致涅槃也。</p>
<p><a class="t-linehead" id="t-linehead0424a02"></a>「如王邊城多積秥豆及大小豆，<a class="t" id="t0424a03"></a>為內安隱，制外怨敵。如是，聖弟子離於<a class="t" id="t0424a04"></a>喜欲，捨無求遊，正念正智而身覺樂，謂聖所<a class="t" id="t0424a05"></a>說、聖所捨、念、樂住、空，逮第三禪成就遊，樂住<a class="t" id="t0424a06"></a>無乏，安隱快樂，自致涅槃也。</p>
<p><a class="t-linehead" id="t-linehead0424a06"></a>「如王邊城畜<a class="t" id="t0424a07"></a>酥油、蜜及甘蔗、餹、魚、鹽、脯肉，一切充足，為<a class="t" id="t0424a08"></a>內安隱，制外怨敵。如是，聖弟子樂滅、苦滅，<a class="t" id="t0424a09"></a>喜、憂本已滅，不苦不樂、捨、念、清淨，逮第四禪<a class="t" id="t0424a10"></a>成就遊，樂住無乏，安隱快樂，自致涅槃。」</p>
<p><a class="t-linehead" id="t-linehead0424a10"></a>佛<a class="t" id="t0424a11"></a>說如是。彼諸比丘聞佛所說，歡喜奉行。</p><a class="t" id="t0424a12"></a>
<p class="endsutta"><a class="t-linehead" id="t-linehead0424a12"></a>城喻經第三竟<span class="t-note">（一千九百二字）</span></p><a class="t" id="t0424a13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>