<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma123">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">123. </span>
<span class="mirror-right">（一二三）沙門二十億經</span></h1>
</div><a class="t" id="t0611c28"></a>
<p><a class="t-linehead" id="t-linehead0611c28"></a>我聞如是：</p>
<p>一時，佛遊舍衛國，在勝林給孤<a class="t" id="t0611c29"></a>獨園。</p>
<p><a class="t-linehead" id="t-linehead0611c29"></a>爾時，尊者沙門二十億亦遊舍衛國，<a class="t" id="t0612a01"></a>在闇林中，前夜、後夜學習不眠，精勤正住，<a class="t" id="t0612a02"></a>修習道品。於是，尊者沙門二十億安靜獨住，<a class="t" id="t0612a03"></a>宴坐思惟，心作是念：「若有世尊弟子精勤學<a class="t" id="t0612a04"></a>習正法、律者，我為第一，然諸漏心不得解<a class="t" id="t0612a05"></a>脫。我父母家極大富樂，多有錢財，我今寧可<a class="t" id="t0612a06"></a>捨戒罷道行，欲布施修諸福業耶？」</p>
<p><a class="t-linehead" id="t-linehead0612a06"></a>爾時，世<a class="t" id="t0612a07"></a>尊以他心智知尊者沙門二十億心之所念，<a class="t" id="t0612a08"></a>便告一比丘：「汝往至彼，呼沙門二十億來。」</p><a class="t" id="t0612a09"></a>
<p><a class="t-linehead" id="t-linehead0612a09"></a>於是，一比丘白曰：「唯然。」即從坐起，稽首禮<a class="t" id="t0612a10"></a>足，遶三匝而去，往至尊者沙門二十億所而<a class="t" id="t0612a11"></a>語彼曰：「世尊呼汝！」</p>
<p><a class="t-linehead" id="t-linehead0612a11"></a>尊者沙門二十億聞比<a class="t" id="t0612a12"></a>丘語，即詣佛所，稽首作禮，却坐一面。世尊<a class="t" id="t0612a13"></a>告曰：「沙門！汝實安靜獨住，宴坐思惟，心作是<a class="t" id="t0612a14"></a>念：『若有世尊弟子精勤學習正法、律者，我為<a class="t" id="t0612a15"></a>第一，然諸漏心不得解脫。我父母家極大富<a class="t" id="t0612a16"></a>樂，多有錢財，我今寧可捨戒罷道行，欲布<a class="t" id="t0612a17"></a>施修諸福業耶？』」</p>
<p><a class="t-linehead" id="t-linehead0612a17"></a>彼時，尊者沙門二十億羞耻<a class="t" id="t0612a18"></a>慙愧，則無無畏。「世尊知我心之所念。」叉手<a class="t" id="t0612a19"></a>向佛，白曰：「實爾。」</p>
<p><a class="t-linehead" id="t-linehead0612a19"></a>世尊告曰：「沙門！我今問汝，<a class="t" id="t0612a20"></a>隨所解答。於意云何？汝在家時，善調彈琴，<a class="t" id="t0612a21"></a>琴隨歌音，歌隨琴音耶？」</p>
<p><a class="t-linehead" id="t-linehead0612a21"></a>尊者沙門二十億<a class="t" id="t0612a22"></a>白曰：「如是。世尊！」</p>
<p><a class="t-linehead" id="t-linehead0612a22"></a>世尊復問：「於意云何？若彈<a class="t" id="t0612a23"></a>琴絃急，為有和音可愛樂耶？」</p>
<p><a class="t-linehead" id="t-linehead0612a23"></a>沙門答曰：<a class="t" id="t0612a24"></a>「不也。世尊！」</p>
<p><a class="t-linehead" id="t-linehead0612a24"></a>世尊復問：「於意云何？若彈琴絃<a class="t" id="t0612a25"></a>緩，為有和音可愛樂耶？」</p>
<p><a class="t-linehead" id="t-linehead0612a25"></a>沙門答曰：「不也。世<a class="t" id="t0612a26"></a>尊！」</p>
<p><a class="t-linehead" id="t-linehead0612a26"></a>世尊復問：「於意云何？若彈琴調絃不急<a class="t" id="t0612a27"></a>不緩，適得其中，為有和音可愛樂耶？」</p>
<p><a class="t-linehead" id="t-linehead0612a27"></a>沙門<a class="t" id="t0612a28"></a>答曰：「如是。世尊！」</p>
<p><a class="t-linehead" id="t-linehead0612a28"></a>世尊告曰：「如是。沙門！極大<a class="t" id="t0612a29"></a>精進，令心調亂；不極精進，令心懈怠。是故<a class="t" id="t0612b01"></a>汝當分別此時，觀察此相，莫得放逸。」</p>
<p><a class="t-linehead" id="t-linehead0612b01"></a>爾時，<a class="t" id="t0612b02"></a>尊者沙門二十億聞佛所說，善受善持，即從<a class="t" id="t0612b03"></a>坐起，稽首佛足，繞三匝而去。受佛彈琴喻<a class="t" id="t0612b04"></a>教，在遠離獨住，心無放逸，修行精勤。彼在<a class="t" id="t0612b05"></a>遠離獨住，心無放逸，修行精勤已，族姓子所<a class="t" id="t0612b06"></a>為，剃除鬚髮，著袈裟衣，至信、捨家，無家，學<a class="t" id="t0612b07"></a>道者，唯無上梵行訖，於現法中自知自覺，自<a class="t" id="t0612b08"></a>作證成就遊，生已盡，梵行已立，所作已辦，不<a class="t" id="t0612b09"></a>更受有，知如真。尊者沙門二十億知法已，<a class="t" id="t0612b10"></a>至得阿羅訶。彼時，尊者沙門二十億得阿羅<a class="t" id="t0612b11"></a>訶已，而作是念：「今正是時，我寧可往詣世<a class="t" id="t0612b12"></a>尊所，說得究竟智耶？」</p>
<p><a class="t-linehead" id="t-linehead0612b12"></a>於是，尊者沙門二十<a class="t" id="t0612b13"></a>億往詣佛所，稽首作禮，却坐一面，白曰：「世<a class="t" id="t0612b14"></a>尊！若有比丘得無所著，諸漏已盡，梵行已<a class="t" id="t0612b15"></a>立，所作已辦，重擔已捨，有結已解，自得善<a class="t" id="t0612b16"></a>義，正<span class="corr" title="[知&gt;智正] cf.［麗】">智正</span>解脫者，彼於爾時樂此六處，樂於<a class="t" id="t0612b17"></a>無欲，樂於遠離，樂於無諍，樂於愛盡，樂於<a class="t" id="t0612b18"></a>受盡，樂心不移動。世尊！或有一人而作<a class="t" id="t0612b19"></a>是念：『此賢者以依信故，樂於無欲者，不應<a class="t" id="t0612b20"></a>如是觀，但欲盡、恚盡、癡盡，是樂於無欲。』世<a class="t" id="t0612b21"></a>尊！或有一人而作是念：『此賢者以貪利稱<a class="t" id="t0612b22"></a>譽求供養故，樂於遠離者，不應如是觀，<a class="t" id="t0612b23"></a>但欲盡、恚盡、癡盡，是樂於遠離。』世尊！或有<a class="t" id="t0612b24"></a>一人而作是念：『此賢者以依戒故，樂於無<a class="t" id="t0612b25"></a>諍者，不應如是觀，但欲盡、恚盡、癡盡，是樂<a class="t" id="t0612b26"></a>於無諍，樂於愛盡，樂於受盡，樂心不移動。』<a class="t" id="t0612b27"></a>世尊！若有比丘得無所著，諸漏已盡，梵行<a class="t" id="t0612b28"></a>已立，所作已辦，重擔已捨，有結已解，自得善<a class="t" id="t0612b29"></a>義，正智正解脫者，彼於爾時樂此六處。</p>
<p><a class="t-linehead" id="t-linehead0612b29"></a>「世<a class="t" id="t0612c01"></a>尊！若有比丘學未得意，求願無上安隱涅<a class="t" id="t0612c02"></a>槃者，彼於爾時成就學根及學戒。彼於後<a class="t" id="t0612c03"></a>時，諸漏已盡而得無漏，心解脫、慧解脫，於<a class="t" id="t0612c04"></a>現法中自知自覺，自作證成就遊，生已盡，梵<a class="t" id="t0612c05"></a>行已立，所作已辦，不更受有，知如真者。彼<a class="t" id="t0612c06"></a>於爾時成就無學根及無學戒。世尊！猶幼<a class="t" id="t0612c07"></a>少童子，彼於爾時成就小根及小戒，彼於<a class="t" id="t0612c08"></a>後時具足學根者，彼於爾時成就學根及<a class="t" id="t0612c09"></a>學戒。</p>
<p><a class="t-linehead" id="t-linehead0612c09"></a>「如是，世尊！若有比丘學未得意，求<a class="t" id="t0612c10"></a>願無上安隱涅槃者，彼於爾時成就學根<a class="t" id="t0612c11"></a>及學戒。彼於後時，諸漏已盡而得無漏，心<a class="t" id="t0612c12"></a>解脫、慧解脫，於現法中自知自覺，自作證成<a class="t" id="t0612c13"></a>就遊，生已盡，梵行已立，所作已辦，不更受有，<a class="t" id="t0612c14"></a>知如真者，彼於爾時成就無學根及無學<a class="t" id="t0612c15"></a>戒。彼若有眼所知色與對眼者，不能令<a class="t" id="t0612c16"></a>失此心解脫、慧解脫，心在內住，善制守持，觀<a class="t" id="t0612c17"></a>興衰法。若有耳所知聲、鼻所知香、舌所知<a class="t" id="t0612c18"></a>味、身所知觸、意所知法與對意者，不能<a class="t" id="t0612c19"></a>令失此心解脫、慧解脫，心在內住，善制守持，<a class="t" id="t0612c20"></a>觀興衰法。</p>
<p><a class="t-linehead" id="t-linehead0612c20"></a>「世尊！猶去村不遠有大石山，不<a class="t" id="t0612c21"></a>破不缺不脆，堅住不空合一，若東方有大風<a class="t" id="t0612c22"></a>雨來，不能令搖，不動轉移；亦非東方風<a class="t" id="t0612c23"></a>移至南方，若南方有大風雨來，不能令<a class="t" id="t0612c24"></a>搖，不動轉移；亦非南方風移至西方，若西<a class="t" id="t0612c25"></a>方有大風雨來，不能令搖，不動轉移；亦<a class="t" id="t0612c26"></a>非西方風移至北方，若北方有大風雨來，<a class="t" id="t0612c27"></a>不能令搖，不動轉移；亦非北方風移至諸<a class="t" id="t0612c28"></a>方。如是彼若有眼所知色與對眼者，不<a class="t" id="t0612c29"></a>能令失此心解脫、慧解脫，心在內住，善制<a class="t" id="t0613a01"></a>守持，觀興衰法。若有耳所知聲、鼻所知香、<a class="t" id="t0613a02"></a>舌所知味、身所知觸、意所知法與對意者，<a class="t" id="t0613a03"></a>不能令失此心解脫、慧解脫，心在內住，善<a class="t" id="t0613a04"></a>制守護，觀興衰法。」</p>
<p><a class="t-linehead" id="t-linehead0613a04"></a>於是，尊者沙門二十億<a class="t" id="t0613a05"></a>說此頌曰：</p><a class="t" id="t0613a06"></a>
<blockquote class="gatha">
<p>「樂在無欲，　　心存遠離，<a class="t" id="t0613a07"></a><br>
喜於無諍，　　受盡欣悅。<a class="t" id="t0613a08"></a><br>
亦樂受盡，　　心不移動，<a class="t" id="t0613a09"></a><br>
得知如真，　　從是心解。<a class="t" id="t0613a10"></a><br>
得心解已，　　比丘息根，<a class="t" id="t0613a11"></a><br>
作已不觀，　　無所求作。<a class="t" id="t0613a12"></a><br>
猶如石山，　　風不能動，<a class="t" id="t0613a13"></a><br>
色聲香味，　　身觸亦然。<a class="t" id="t0613a14"></a><br>
愛不愛法，　　不能動心。」</p></blockquote><a class="t" id="t0613a15"></a>
<p><a class="t-linehead" id="t-linehead0613a15"></a>尊者沙門二十億於佛前說得究竟智已，<a class="t" id="t0613a16"></a>即從坐起，稽首佛足，繞三匝而去。</p>
<p><a class="t-linehead" id="t-linehead0613a16"></a>爾時，世<a class="t" id="t0613a17"></a>尊，尊者沙門二十億去後不久，告諸比丘：<a class="t" id="t0613a18"></a>「諸族姓子！應如是來於我前說得究竟智，<a class="t" id="t0613a19"></a>如沙門二十億來於我前說得究竟智，不<a class="t" id="t0613a20"></a>自譽，不慢他，說義現法隨諸處也；莫令<a class="t" id="t0613a21"></a>如癡增上慢所纏，來於我前說得究竟智，<a class="t" id="t0613a22"></a>彼不得義，但大煩勞。沙門二十億來於我<a class="t" id="t0613a23"></a>前說得究竟智，不自譽，不慢他，說義現法<a class="t" id="t0613a24"></a>隨諸處也。」</p>
<p><a class="t-linehead" id="t-linehead0613a24"></a>佛說如是。彼諸比丘聞佛所說，<a class="t" id="t0613a25"></a>歡喜奉行。</p><a class="t" id="t0613a26"></a>
<p class="endsutta"><a class="t-linehead" id="t-linehead0613a26"></a>沙門二十億經第七竟<span class="t-note">（一千七百三十九字）</span></p><a class="t" id="t0613a27"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
