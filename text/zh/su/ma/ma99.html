<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma99">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left">99. </span>
<span class="mirror-right">（九九）苦陰經</span></h1>
</div><p class="suttainfo"><span class="t-juanname">中阿含經卷第二十五</span></p><a class="t" id="t0584c06"></a><a class="t" id="t0584c07"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0584c08"></a><a class="t" id="t0584c09"></a>
<p><a class="t-linehead" id="t-linehead0584c09"></a>我聞如是：</p>
<p>一時，佛遊舍衛國，在勝林給孤<a class="t" id="t0584c10"></a>獨園。</p>
<p><a class="t-linehead" id="t-linehead0584c10"></a>爾時，諸比丘於中食後，少有所為，集<a class="t" id="t0584c11"></a>坐講堂。於是眾多異學，中後仿佯往詣諸<a class="t" id="t0584c12"></a>比丘所，共相問訊，却坐一面，語諸比丘：「諸<a class="t" id="t0584c13"></a>賢！沙門瞿曇施設知斷欲，施設知斷色，施<a class="t" id="t0584c14"></a>設知斷覺。諸賢！我等亦施設知斷欲，施設<a class="t" id="t0584c15"></a>知斷色，施設知斷覺。沙門瞿曇及我等此<a class="t" id="t0584c16"></a>二知二斷，為有何勝？有何差別？」</p>
<p><a class="t-linehead" id="t-linehead0584c16"></a>於是，諸<a class="t" id="t0584c17"></a>比丘聞彼眾多異學所說，不是亦不非，默<a class="t" id="t0584c18"></a>然起去，並作是念：「如此所說，我等當從世<a class="t" id="t0584c19"></a>尊得知。」便詣佛所，稽首作禮，却坐一面，謂<a class="t" id="t0584c20"></a>與眾多異學所可共論，盡向佛說。</p>
<p><a class="t-linehead" id="t-linehead0584c20"></a>彼時，世<a class="t" id="t0584c21"></a>尊告諸比丘：「汝等即時應如是問眾多異<a class="t" id="t0584c22"></a>學：『諸賢！云何欲味？云何欲患？云何欲出<a class="t" id="t0584c23"></a>要？云何色味？云何色患？云何色出要？云何<a class="t" id="t0584c24"></a>覺味？云何覺患？云何覺出要？』諸比丘！若汝<a class="t" id="t0584c25"></a>等作如是問者，彼等聞已，便更互相難<a class="t" id="t0584c26"></a>說外餘事，瞋諍轉增，必從座起，默然而退。<a class="t" id="t0584c27"></a>所以者何？我不見此世，天及魔、梵、沙門、梵志、<a class="t" id="t0584c28"></a>一切餘眾，能知此義而發遣者，唯有如來、如<a class="t" id="t0584c29"></a>來弟子或從此聞。」</p>
<p><a class="t-linehead" id="t-linehead0584c29"></a>佛言：「云何欲味？謂因五<a class="t" id="t0585a01"></a>欲功德，生樂生喜，極是欲味，無復過是，<a class="t" id="t0585a02"></a>所患甚多。</p>
<p><a class="t-linehead" id="t-linehead0585a02"></a>「云何欲患？族姓子者，隨其伎<a class="t" id="t0585a03"></a>術以自存活，或作田業、或行治生、或以學<a class="t" id="t0585a04"></a>書、或明算術、或知工數、或巧刻印、或作<a class="t" id="t0585a05"></a>文章、或造手筆、或曉經書、或作勇將、或奉<a class="t" id="t0585a06"></a>事王。彼寒時則寒，熱時則熱，飢渴、疲勞、蚊<a class="t" id="t0585a07"></a>虻所蜇，作如是業，求圖錢財。彼族姓子<a class="t" id="t0585a08"></a>如是方便，作如是行，作如是求，若不得<a class="t" id="t0585a09"></a>錢財者，便生憂苦、愁慼、懊惱，心則生癡，作<a class="t" id="t0585a10"></a>如是說：『唐作唐苦，所求無果。』彼族姓子如<a class="t" id="t0585a11"></a>是方便作如是行，作如是求，若得錢財<a class="t" id="t0585a12"></a>者，彼便愛惜，守護密藏。所以者何？『我此財<a class="t" id="t0585a13"></a>物，莫令王奪、賊劫、火燒、腐壞、亡失，出財無<a class="t" id="t0585a14"></a>利，或作諸業，而不成就。』彼作如是守護密<a class="t" id="t0585a15"></a>藏，若有王奪、賊劫、火燒、腐壞、亡失，便生憂苦、<a class="t" id="t0585a16"></a>愁慼、懊惱，心則生癡，作如是說：<span class="corr" title="[苦&gt;『若]">『若</span>有長夜<a class="t" id="t0585a17"></a>所可愛念者，彼則亡失。』是謂現法苦陰，因<a class="t" id="t0585a18"></a>欲緣欲，以欲為本。</p>
<p><a class="t-linehead" id="t-linehead0585a18"></a>「復次，眾生因欲緣欲，以<a class="t" id="t0585a19"></a>欲為本故，母共子諍，子共母諍，父子、兄弟、<a class="t" id="t0585a20"></a>姉妹、親族展轉共諍。彼既如是共鬪諍已，母<a class="t" id="t0585a21"></a>說子惡，子說母惡，父子、兄弟、姉妹、親族更相<a class="t" id="t0585a22"></a>說惡，況復他人？是謂現法苦陰，因欲緣欲，<a class="t" id="t0585a23"></a>以欲為本。</p>
<p><a class="t-linehead" id="t-linehead0585a23"></a>「復次，眾生因欲緣欲，以欲為本<a class="t" id="t0585a24"></a>故，王王共諍，梵志梵志共諍，居士居士共諍，<a class="t" id="t0585a25"></a>民民共諍，國國共諍，彼因鬪諍共相憎故，<a class="t" id="t0585a26"></a>以種種器仗，轉相加害，或以拳扠石擲，或<a class="t" id="t0585a27"></a>以杖打刀斫，彼當鬪時，或死、或怖，受極重<a class="t" id="t0585a28"></a>苦，是謂現法苦陰，因欲緣欲，以欲為本。</p>
<p><a class="t-linehead" id="t-linehead0585a28"></a>「復<a class="t" id="t0585a29"></a>次，眾生因欲緣欲，以欲為本故，著鎧被<a class="t" id="t0585b01"></a>袍，持矟弓箭，或執刀楯入在軍陣，或以<a class="t" id="t0585b02"></a>象鬪，或馬、或車，或以步軍，或以男女鬪。彼<a class="t" id="t0585b03"></a>當鬪時，或死、或怖，受極重苦，是謂現法苦<a class="t" id="t0585b04"></a>陰，因欲緣欲，以欲為本。</p>
<p><a class="t-linehead" id="t-linehead0585b04"></a>「復次，眾生因欲緣<a class="t" id="t0585b05"></a>欲，以欲為本故，著鎧被袍，持矟弓箭，或<a class="t" id="t0585b06"></a>執刀楯往奪他國，攻城破塢，共相格戰，<a class="t" id="t0585b07"></a>打鼓吹角，高聲喚呼，或以槌打，或以鉾戟，<a class="t" id="t0585b08"></a>或以利輪，或以箭射，或亂下石，或以大弩，<a class="t" id="t0585b09"></a>或以融銅珠子灑之。彼當鬪時，或死、或怖，<a class="t" id="t0585b10"></a>受極重苦，是謂現法苦陰，因欲緣欲，以欲<a class="t" id="t0585b11"></a>為本。</p>
<p><a class="t-linehead" id="t-linehead0585b11"></a>「復次，眾生因欲緣欲，以欲為本故，著<a class="t" id="t0585b12"></a>鎧被袍，持矟弓箭，或執刀楯入村、入邑、<a class="t" id="t0585b13"></a>入國、入城，穿牆發藏，劫奪財物，斷截王<a class="t" id="t0585b14"></a>路，或至他巷，壞村、害邑、滅國、破城。於中<a class="t" id="t0585b15"></a>或為王人所捉，種種考治，截手、截足或<a class="t" id="t0585b16"></a>截手足，截耳、截鼻或截耳鼻，或臠臠割，拔<a class="t" id="t0585b17"></a>鬚、拔髮或拔鬚髮，或著檻中衣裹火燒，或<a class="t" id="t0585b18"></a>以沙壅草纏火<span class="gaiji">爇<!--gaiji,爇,1[火*苪],2&#x242F2;,3--></span>，或內鐵驢腹中，或著鐵猪<a class="t" id="t0585b19"></a>口中，或置鐵虎口中燒，或安銅釜中，或著<a class="t" id="t0585b20"></a>鐵釜中煮，或段段截，或利叉<span class="corr" title="[剌&gt;刺]">刺</span>，或鐵鉤鉤，或<a class="t" id="t0585b21"></a>臥鐵床以沸油澆，或坐鐵臼以鐵杵擣，<a class="t" id="t0585b22"></a>或龍蛇蜇，或以鞭鞭，或以杖撾，或以棒打，<a class="t" id="t0585b23"></a>或生貫高標上，或梟其首。彼在其中，或死<a class="t" id="t0585b24"></a>或怖，受極重苦，是謂現法苦陰，因欲緣欲，<a class="t" id="t0585b25"></a>以欲為本。</p>
<p><a class="t-linehead" id="t-linehead0585b25"></a>「復次，眾生因欲緣欲，以欲為本<a class="t" id="t0585b26"></a>故，行身惡行，行口、意惡行，彼於後時，疾病<a class="t" id="t0585b27"></a>著床，或坐、臥地，以苦逼身，<span class="corr" title="[身&gt;] cf.［麗】"></span>受極重，苦不<a class="t" id="t0585b28"></a>可愛樂。彼若有身惡行，口、意惡行，彼臨終<a class="t" id="t0585b29"></a>時在前覆障，猶日將沒大山崗側，影障覆<a class="t" id="t0585c01"></a>地。如是，彼若有身惡行，口、意惡行，在前覆<a class="t" id="t0585c02"></a>障，彼作是念：『我本惡行，在前覆我，我本不<a class="t" id="t0585c03"></a>作福業，多作惡業。若使有人作惡凶暴<a class="t" id="t0585c04"></a>唯為罪，不作福、不行善，無所畏、無所<a class="t" id="t0585c05"></a>依、無所歸，隨生處者，我必生彼。』從是有<a class="t" id="t0585c06"></a>悔，悔者不善死，無福命終，是謂現法苦陰，<a class="t" id="t0585c07"></a>因欲緣欲，以欲為本。</p>
<p><a class="t-linehead" id="t-linehead0585c07"></a>「復次，眾生因欲緣欲，<a class="t" id="t0585c08"></a>以欲為本故，行身惡行，行口、意惡行，彼因<a class="t" id="t0585c09"></a>身、口、意惡行故，因此、緣此，身壞命終，必至<a class="t" id="t0585c10"></a>惡處，生地獄中，是謂後世苦陰，因欲緣<a class="t" id="t0585c11"></a>欲，以欲為本，是謂欲患。</p>
<p><a class="t-linehead" id="t-linehead0585c11"></a>「云何欲出要？若斷<a class="t" id="t0585c12"></a>除欲，捨離於欲，滅欲欲盡，度欲出要，是<a class="t" id="t0585c13"></a>謂欲出要。若有沙門、梵志，欲味、欲患、欲出<a class="t" id="t0585c14"></a>要不知如真者，彼終不能自斷其欲，況<a class="t" id="t0585c15"></a>復能斷於他欲耶？若有沙門、梵志，欲味、<a class="t" id="t0585c16"></a>欲患、欲出要知如真者，彼既自能除，亦能<a class="t" id="t0585c17"></a>斷他欲。</p>
<p><a class="t-linehead" id="t-linehead0585c17"></a>「云何色味？若剎利女、梵志、居士、工<a class="t" id="t0585c18"></a>師女，年十四五，彼於爾時，美色最妙。若<a class="t" id="t0585c19"></a>因彼美色、緣彼美色故，生樂生喜，極是<a class="t" id="t0585c20"></a>色味無復過是，所患甚多。</p>
<p><a class="t-linehead" id="t-linehead0585c20"></a>「云何色患？若見<a class="t" id="t0585c21"></a>彼姝而於後時極大衰老，頭白齒落，背僂<a class="t" id="t0585c22"></a>脚戾，拄杖而行，盛壯日衰，壽命垂盡，身體<a class="t" id="t0585c23"></a>震動，諸根毀熟，於汝等意云何？若本有美<a class="t" id="t0585c24"></a>色，彼滅生患耶？」</p>
<p><a class="t-linehead" id="t-linehead0585c24"></a>答曰：「如是。」</p>
<p>「復次，若見彼<a class="t" id="t0585c25"></a>姝疾病著床，或坐、臥地，以苦逼身，受極<a class="t" id="t0585c26"></a>重苦，於汝等意云何？若本有美色，彼滅生<a class="t" id="t0585c27"></a>患耶？」答曰：「如是。」</p>
<p><a class="t-linehead" id="t-linehead0585c27"></a>「復次，若見彼姝死，或一二<a class="t" id="t0585c28"></a>日至六七日，烏鵄所啄，犲狼所食，火燒埋<a class="t" id="t0585c29"></a>地，悉爛腐壞，於汝等意云何？若本有美色，<a class="t" id="t0586a01"></a>彼滅生患耶？」</p>
<p><a class="t-linehead" id="t-linehead0586a01"></a>答曰：「如是。」</p>
<p>「復次，若見彼姝息<a class="t" id="t0586a02"></a>道，骸骨青色爛腐，食半骨璅在地，於汝等<a class="t" id="t0586a03"></a>意云何？若本有美色，彼滅生患耶？」</p>
<p><a class="t-linehead" id="t-linehead0586a03"></a>答曰：「如<a class="t" id="t0586a04"></a>是。」</p>
<p><a class="t-linehead" id="t-linehead0586a04"></a>「復次，若見彼姝息道，離皮肉血，唯筋相<a class="t" id="t0586a05"></a>連，於汝等意云何？若本有美色，彼滅生患<a class="t" id="t0586a06"></a>耶？」</p>
<p><a class="t-linehead" id="t-linehead0586a06"></a>答曰：「如是。」</p>
<p>「復次，若見彼姝息道，骨節<a class="t" id="t0586a07"></a>解散，散在諸方，足骨、<span class="gaiji">［跳－兆＋專］<!--gaiji,,1[跳-兆+專],2&#x28114;,3--></span>骨、髀骨、髖骨、脊骨、<a class="t" id="t0586a08"></a>肩骨、頸骨、髑髏骨各在異處，於汝等意云<a class="t" id="t0586a09"></a>何？若本有美色，彼滅生患耶？」</p>
<p><a class="t-linehead" id="t-linehead0586a09"></a>答曰：「如是。」</p>
<p>「復<a class="t" id="t0586a10"></a>次，若見彼姝息道，骨白如螺，青猶鴿色，赤<a class="t" id="t0586a11"></a>若血塗，腐壞碎末，於汝等意云何？若本有<a class="t" id="t0586a12"></a>美色，彼滅生患耶？」</p>
<p><a class="t-linehead" id="t-linehead0586a12"></a>答曰：「如是。」</p>
<p>「是謂色患。」</p><a class="t" id="t0586a13"></a>
<p><a class="t-linehead" id="t-linehead0586a13"></a>「云何色出要？若斷除色，捨離於色，滅色色<a class="t" id="t0586a14"></a>盡，度色出要，是謂色出要。若有沙門、梵志，<a class="t" id="t0586a15"></a>色味、色患、色出要不知如真者，彼終不能<a class="t" id="t0586a16"></a>自斷其色，況復能斷於他色耶？若有沙門、<a class="t" id="t0586a17"></a>梵志，色味、色患、色出要知如真者，彼既自能<a class="t" id="t0586a18"></a>除，亦能斷他色。</p>
<p><a class="t-linehead" id="t-linehead0586a18"></a>「云何覺味？比丘者，離欲、離<a class="t" id="t0586a19"></a>惡不善之法，至得第四禪成就遊，彼於爾<a class="t" id="t0586a20"></a>時不念自害，亦不念害他，若不念害者，<a class="t" id="t0586a21"></a>是謂覺樂味。所以者何？不念害者，成就<a class="t" id="t0586a22"></a>是樂，是謂覺味。</p>
<p><a class="t-linehead" id="t-linehead0586a22"></a>「云何覺患？覺者是無常法、苦<a class="t" id="t0586a23"></a>法、滅法，是謂覺患。</p>
<p><a class="t-linehead" id="t-linehead0586a23"></a>「云何覺出要？若斷除覺，<a class="t" id="t0586a24"></a>捨離於覺，滅覺覺盡，度覺出要，是謂覺出<a class="t" id="t0586a25"></a>要。若有沙門、梵志，覺味、覺患、覺出要不知<a class="t" id="t0586a26"></a>如真者，彼終不能自斷其覺，況復能斷於<a class="t" id="t0586a27"></a>他覺耶？若有沙門、梵志，覺味、覺患、覺出要<a class="t" id="t0586a28"></a>知如真者，彼既自能除，亦能斷他覺。」</p>
<p><a class="t-linehead" id="t-linehead0586a28"></a>佛說<a class="t" id="t0586a29"></a>如是。彼諸比丘聞佛所說，歡喜奉行。</p><a class="t" id="t0586b01"></a>
<p class="endsutta"><a class="t-linehead" id="t-linehead0586b01"></a>苦陰經第三竟<span class="t-note">（二千一百六十五字）</span></p><a class="t" id="t0586b02"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
