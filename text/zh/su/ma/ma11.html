<!DOCTYPE html><html><head><meta charset="utf8"><title></title></head><body><div class="text" lang="zh"><section class="sutta" id="ma11">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 2</span>
<span class="mirror-right">業相應品</span></p>
<h1 class="mirror-row">
<span class="mirror-left">11. The Parable of Salt</span>
<span class="mirror-right">（一一）鹽喻經</span></h1>
</div><a class="t" id="t0433a13"></a>
<div class="suttainfo"><h2>業相應品第二<span class="t-note">（有十經）</span><span class="t-note">（初一日誦）</span></h2>
<p><span class="t-juanname">中阿含經卷第三</span><br>
<a class="t" id="t0433a07"></a><a class="t" id="t0433a08"></a><span class="t-byline">東晉罽賓三藏瞿曇僧伽提婆譯</span><a class="t" id="t0433a09"></a><a class="t" id="t0433a10"></a></p>
<blockquote class="gatha">
<p>鹽喻、惒破、度　　羅云、思、伽藍<a class="t" id="t0433a11"></a><br>
伽彌尼、師子　　尼乾、波羅牢</p></blockquote><a class="t" id="t0433a12"></a></div>
<p><a class="t-linehead" id="t-linehead0433a13"></a>我聞如是：</p>
<p>一時，佛遊舍衛國，在勝林給孤<a class="t" id="t0433a14"></a>獨園。</p>
<p><a class="t-linehead" id="t-linehead0433a14"></a>爾時，世尊告諸比丘：「隨人所作業則<a class="t" id="t0433a15"></a>受其報。如是，不行梵行不得盡苦，若作<a class="t" id="t0433a16"></a>是說，隨人所作業則受其報。如是，修行梵<a class="t" id="t0433a17"></a>行便得盡苦。所以者何？若使有人作不善<a class="t" id="t0433a18"></a>業，必受苦果地獄之報。云何有人作不善<a class="t" id="t0433a19"></a>業，必受苦果地獄之報？謂有一人不修身、<a class="t" id="t0433a20"></a>不修戒、不修心、不修慧，壽命甚短，是謂<a class="t" id="t0433a21"></a>有人作不善業，必受苦果地獄之報。猶如<a class="t" id="t0433a22"></a>有人以<span class="corr" title="[　&gt;一]">一</span>兩鹽投少水中，欲令水鹹不可<a class="t" id="t0433a23"></a>得飲。於意云何？此一兩鹽，能令少水鹹<span class="corr" title="[[11]&gt;] cf.［磧砂】"></span>叵<a class="t" id="t0433a24"></a>飲耶？」</p>
<p><a class="t-linehead" id="t-linehead0433a24"></a>答曰：「如是。世尊！所以者何？鹽多水少，<a class="t" id="t0433a25"></a>是故能令鹹不可飲。」</p>
<p><a class="t-linehead" id="t-linehead0433a25"></a>「如是，有人作不善業，<a class="t" id="t0433a26"></a>必受苦果地獄之報。云何有人作不善業，<a class="t" id="t0433a27"></a>必受苦果地獄之報？謂有一人不修身、不<a class="t" id="t0433a28"></a>修戒、不修心、不修慧、壽命甚短，是謂有<a class="t" id="t0433a29"></a>人作不善業，必受苦果地獄之報。」</p>
<p><a class="t-linehead" id="t-linehead0433a29"></a>「復次，有<a class="t" id="t0433b01"></a>人作不善業，必受苦果現法之報。云何有<a class="t" id="t0433b02"></a>人作不善業，必受苦果現法之報？謂有一<a class="t" id="t0433b03"></a>人修身、修戒、修心、修慧，壽命極長，是謂有<a class="t" id="t0433b04"></a>人作不善業，必受苦果現法之報。猶如有<a class="t" id="t0433b05"></a>人以一兩鹽投恒水中，欲令水鹹不可<a class="t" id="t0433b06"></a>得飲。於意云何？此一兩鹽，能令恒水鹹叵<a class="t" id="t0433b07"></a>飲耶？」</p>
<p><a class="t-linehead" id="t-linehead0433b07"></a>答曰：「不也。世尊！所以者何？恒水甚多，<a class="t" id="t0433b08"></a>一兩鹽少，是故不能令鹹叵飲。」</p>
<p><a class="t-linehead" id="t-linehead0433b08"></a>「如是，有人<a class="t" id="t0433b09"></a>作不善業，必受苦果現法之報。云何有人<a class="t" id="t0433b10"></a>作不善業，必受苦果現法之報？謂有一人<a class="t" id="t0433b11"></a>修身、修戒、修心、修慧、壽命極長，是謂有人<a class="t" id="t0433b12"></a>作不善業，必受苦果現法之報。</p>
<p><a class="t-linehead" id="t-linehead0433b12"></a>「復次，有人<a class="t" id="t0433b13"></a>作不善業，必受苦果地獄之報。云何有人<a class="t" id="t0433b14"></a>作不善業，必受苦果地獄之報？謂有一人<a class="t" id="t0433b15"></a>不修身、不修戒、不修心、不修慧，壽命甚<a class="t" id="t0433b16"></a>短，是謂有人作不善業，必受苦果地獄之<a class="t" id="t0433b17"></a>報。猶如有人奪取他羊。云何有人奪取他<a class="t" id="t0433b18"></a>羊？謂奪羊者，或王、王臣，極有威勢，彼羊主<a class="t" id="t0433b19"></a>者，貧賤無力，彼以無力故便種種承望，叉手<a class="t" id="t0433b20"></a>求索而作是說：『尊者！可見還羊，若見與<a class="t" id="t0433b21"></a>直。』是謂有人奪取他羊。如是，有人作不善<a class="t" id="t0433b22"></a>業，必受苦果地獄之報。云何有人作不善<a class="t" id="t0433b23"></a>業，必受苦果地獄之報？謂有一人不修身、<a class="t" id="t0433b24"></a>不修戒、不修心、不修慧，壽命甚短，是謂有<a class="t" id="t0433b25"></a>人作不善業，必受苦果地獄之報。</p>
<p><a class="t-linehead" id="t-linehead0433b25"></a>「復次，有<a class="t" id="t0433b26"></a>人作不善業，必受苦果現法之報。云何有<a class="t" id="t0433b27"></a>人作不善業，必受苦果現法之報？謂有一<a class="t" id="t0433b28"></a>人修身、修戒、修心、修慧，壽命極長，是謂有<a class="t" id="t0433b29"></a>人作不善業，必受苦果現法之報。猶如有<a class="t" id="t0433c01"></a>人雖竊他羊，主還奪取。云何有人雖竊他<a class="t" id="t0433c02"></a>羊，主還奪取？謂竊羊者貧賤無勢，彼羊主者<a class="t" id="t0433c03"></a>或王、王臣，極有威力，以有力故收縛竊者，<a class="t" id="t0433c04"></a>還奪取羊。是謂有人雖竊他羊，主還奪取。<a class="t" id="t0433c05"></a>如是，有人作不善業，必受苦果現法之報。<a class="t" id="t0433c06"></a>云何有人作不善業，必受苦果現法之報？<a class="t" id="t0433c07"></a>謂有一人修身、修戒、修心、修慧，壽命極長，<a class="t" id="t0433c08"></a>是謂有人作不善業，必受苦果現法之報。</p><a class="t" id="t0433c09"></a>
<p><a class="t-linehead" id="t-linehead0433c09"></a>「復次，有人作不善業，必受苦果地獄之報。<a class="t" id="t0433c10"></a>云何有人作不善業，必受苦果地獄之報？<a class="t" id="t0433c11"></a>謂有一人不修身、不修戒、不修心、不修<a class="t" id="t0433c12"></a>慧，壽命甚短，是謂有人作不善業，必受苦<a class="t" id="t0433c13"></a>果地獄之報。猶如有人負他五錢，為主所<a class="t" id="t0433c14"></a>縛，乃至一錢亦為主所縛。云何有人負他<a class="t" id="t0433c15"></a>五錢，為主所縛，乃至一錢亦為主所縛？<a class="t" id="t0433c16"></a>謂負債人貧無力勢，彼貧無力故，負他五錢，<a class="t" id="t0433c17"></a>為主所縛，乃至一錢亦為主所縛。是謂有<a class="t" id="t0433c18"></a>人負他五錢，為主所縛，乃至一錢亦為主<a class="t" id="t0433c19"></a>所縛。如是有人作不善業，必受苦果地獄<a class="t" id="t0433c20"></a>之報。云何有人作不善業，必受苦果地獄<a class="t" id="t0433c21"></a>之報？謂有一人不修身、不修戒、不修心、不<a class="t" id="t0433c22"></a>修慧，壽命甚短，是謂有人作不善業，必受<a class="t" id="t0433c23"></a>苦果地獄之報。</p>
<p><a class="t-linehead" id="t-linehead0433c23"></a>「復次，有人作不善業，必受<a class="t" id="t0433c24"></a>苦果現法之報。云何有人作不善業，必受<a class="t" id="t0433c25"></a>苦果現法之報？謂有一人修身、修戒、修心、<a class="t" id="t0433c26"></a>修慧，壽命極長，是謂有人作不善業，必受<a class="t" id="t0433c27"></a>苦果現法之報。猶如有人雖負百錢，不為<a class="t" id="t0433c28"></a>主所縛，乃至千萬亦不為主所縛。云何有<a class="t" id="t0433c29"></a>人雖負百錢，不為主所縛，乃至千萬亦不<a class="t" id="t0434a01"></a>為主所縛？謂負債人產業無量，極有勢力，<a class="t" id="t0434a02"></a>彼以是故，雖負百錢，不為主所縛，乃至<a class="t" id="t0434a03"></a>千萬亦不為主所縛。是謂有人雖負百錢，<a class="t" id="t0434a04"></a>不為主所縛，乃至千萬亦不為主所縛。<a class="t" id="t0434a05"></a>如是，有人作不善業，必受苦果現法之報。<a class="t" id="t0434a06"></a>云何有人作不善業，必受苦果現法之報？<a class="t" id="t0434a07"></a>謂有一人修身、修戒、修心、修慧，壽命極長，<a class="t" id="t0434a08"></a>是謂有人作不善業，必受苦果現法之報，<a class="t" id="t0434a09"></a>彼於現法設受善惡業報而輕微也。」</p>
<p><a class="t-linehead" id="t-linehead0434a09"></a>佛說<a class="t" id="t0434a10"></a>如是。彼諸比丘聞佛所說，歡喜奉行。</p><a class="t" id="t0434a11"></a>
<p class="endsutta"><a class="t-linehead" id="t-linehead0434a11"></a>鹽喻經第一竟<span class="t-note">（千三百五十一字）</span></p><a class="t" id="t0434a12"></a>
</article><div id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></div>
</section>
</div></body></html>
