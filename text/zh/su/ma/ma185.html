<!DOCTYPE html>
<html><head><meta charset="utf8"><title></title></head><body><div class="text" lang="zh"><section class="sutta" id="ma185">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left">185. </span>
<span class="mirror-right">（一八五）牛角娑羅林經</span></h1>
</div><a class="t" id="t0729b29"></a>
<p><a class="t-linehead" id="t-linehead0729b29"></a>我聞如是：</p>
<p>一時，佛遊那摩提瘦，在揵祁<a class="t" id="t0729c01"></a>精舍。</p>
<p><a class="t-linehead" id="t-linehead0729c01"></a>爾時，世尊過夜平旦，著衣持鉢，入那<a class="t" id="t0729c02"></a>摩提而行乞食，食訖中後，往詣牛角娑羅<a class="t" id="t0729c03"></a>林。</p>
<p><a class="t-linehead" id="t-linehead0729c03"></a>爾時，牛角娑羅林有三族姓子共在中<a class="t" id="t0729c04"></a>住，尊者阿那律陀、尊者難提、尊者金毘<a class="t" id="t0729c05"></a>羅。彼尊者等所行如是，若彼乞食有前還<a class="t" id="t0729c06"></a>者，便敷床汲水，出洗足器，安洗足橙及拭<a class="t" id="t0729c07"></a>脚巾、水瓶、澡罐。若所乞食能盡食者，便盡食<a class="t" id="t0729c08"></a>之。若有餘者，器盛覆舉，食訖收鉢，澡洗手<a class="t" id="t0729c09"></a>足，以尼師壇著於肩上，入室燕坐。若彼<a class="t" id="t0729c10"></a>乞食有後還者，能盡食者亦盡食之，若不<a class="t" id="t0729c11"></a>足者，取前餘食，足而食之，若有餘者，便<a class="t" id="t0729c12"></a>瀉著淨地及無蟲水中。取彼食器，淨洗拭<a class="t" id="t0729c13"></a>已，舉著一面，收卷床席，拾洗足橙，收拭<a class="t" id="t0729c14"></a>脚巾，舉洗足器及水瓶、澡罐，掃灑食堂，糞<a class="t" id="t0729c15"></a>除淨已，收舉衣鉢，澡洗手足，以尼師壇著<a class="t" id="t0729c16"></a>於肩上，入室燕坐。彼尊者等至於晡時，若<a class="t" id="t0729c17"></a>有先從燕坐起者，見水瓶、澡罐空無有<a class="t" id="t0729c18"></a>水，便持行取，若能勝者，便舉持來，安著一面，<a class="t" id="t0729c19"></a>若不能勝，則便以手招一比丘，兩人共舉，<a class="t" id="t0729c20"></a>持著一面，各不相語，各不相問。彼尊者等<a class="t" id="t0729c21"></a>五日一集，或共說法，或聖默然。</p>
<p><a class="t-linehead" id="t-linehead0729c21"></a>於是，守林人<a class="t" id="t0729c22"></a>遙見世尊來，逆呵止曰：「沙門！沙門！莫入此<a class="t" id="t0729c23"></a>林。所以者何？今此林中有三族姓子，尊者阿<a class="t" id="t0729c24"></a>那律陀、尊者難提、尊者金毘羅，彼若見汝，或<a class="t" id="t0729c25"></a>有不可。」</p>
<p><a class="t-linehead" id="t-linehead0729c25"></a>世尊告曰：「汝守林人！彼若見我，必<a class="t" id="t0729c26"></a>可，無不可。」</p>
<p><a class="t-linehead" id="t-linehead0729c26"></a>於是，尊者阿那律陀遙見世尊<a class="t" id="t0729c27"></a>來，即呵彼曰：「汝守林人！莫呵世尊！汝守林<a class="t" id="t0729c28"></a>人！莫呵善逝！所以者何？是我尊來，我善逝<a class="t" id="t0729c29"></a>來。」</p>
<p><a class="t-linehead" id="t-linehead0729c29"></a>尊者阿那律陀出迎世尊，攝佛衣鉢，尊<a class="t" id="t0730a01"></a>者難提為佛敷牀，尊者金毘羅為佛取水。</p><a class="t" id="t0730a02"></a>
<p><a class="t-linehead" id="t-linehead0730a02"></a>爾時，世尊洗手足已，坐彼尊者所敷之座，<a class="t" id="t0730a03"></a>坐已，問曰：「阿那律陀，汝常安隱，無所乏耶？」</p><a class="t" id="t0730a04"></a>
<p><a class="t-linehead" id="t-linehead0730a04"></a>尊者阿那律陀白曰：「世尊！我常安隱，無有<a class="t" id="t0730a05"></a>所乏。」</p>
<p><a class="t-linehead" id="t-linehead0730a05"></a>世尊復問：「阿那律陀！云何安隱，無所<a class="t" id="t0730a06"></a>乏耶？」</p>
<p><a class="t-linehead" id="t-linehead0730a06"></a>尊者阿那律陀白曰：「世尊！我作是念：<a class="t" id="t0730a07"></a>『我有善利，有大功德，謂我與如是梵行共<a class="t" id="t0730a08"></a>行。』世尊！我常向彼梵行行慈身業，見與不<a class="t" id="t0730a09"></a>見，等無有異，行慈口業，行慈意業，見與不<a class="t" id="t0730a10"></a>見，等無有異。世尊！我作是念：『我今寧可自<a class="t" id="t0730a11"></a>捨己心，隨彼諸賢心。』我便自捨己心，隨彼<a class="t" id="t0730a12"></a>諸賢心，我未曾有一不可心。世尊！如是我<a class="t" id="t0730a13"></a>常安隱，無有所乏。」</p>
<p><a class="t-linehead" id="t-linehead0730a13"></a>問尊者難提，答亦如是。<a class="t" id="t0730a14"></a>復問尊者金毘羅曰：「汝常安隱，無所乏耶？」</p><a class="t" id="t0730a15"></a>
<p><a class="t-linehead" id="t-linehead0730a15"></a>尊者金毘羅白曰：「世尊！我常安隱，無有所<a class="t" id="t0730a16"></a>乏。」</p>
<p><a class="t-linehead" id="t-linehead0730a16"></a>問曰：「金毘羅！云何安隱，無所乏耶？」</p>
<p>尊者<a class="t" id="t0730a17"></a>金毘羅白曰：「世尊！我作是念：『我有善利，有<a class="t" id="t0730a18"></a>大功德，謂我與如是梵行共行。』世尊！我常<a class="t" id="t0730a19"></a>向彼梵行行慈身業，見與不見，等無有<a class="t" id="t0730a20"></a>異，行慈口業，行慈意業，見與不見，等無<a class="t" id="t0730a21"></a>有異。世尊！我作是念：『我今寧可自捨己心，<a class="t" id="t0730a22"></a>隨彼諸賢心。』我便自捨己心，隨彼諸賢心，<a class="t" id="t0730a23"></a>我未曾有一不可心。世尊！如是我常安隱，<a class="t" id="t0730a24"></a>無有所乏。」</p>
<p><a class="t-linehead" id="t-linehead0730a24"></a>世尊歎曰：「善哉！善哉！阿那律陀！<a class="t" id="t0730a25"></a>如是汝等常共和合，安隱無諍，一心一師，合<a class="t" id="t0730a26"></a>一水乳，頗得人上之法，而有差降安樂住<a class="t" id="t0730a27"></a>止耶？」</p>
<p><a class="t-linehead" id="t-linehead0730a27"></a>尊者阿那律陀白曰：「世尊！如是我等<a class="t" id="t0730a28"></a>常共和合，安隱無諍，一心一師，合一水乳，得<a class="t" id="t0730a29"></a>人上之法，而有差降安樂住止。世尊！我等<a class="t" id="t0730b01"></a>離欲、離惡不善之法，至得第四禪成就遊。<a class="t" id="t0730b02"></a>世尊！如是我等常共和合，安隱無諍，一心一<a class="t" id="t0730b03"></a>師，合一水乳，得此人上之法，而有差降安樂<a class="t" id="t0730b04"></a>住止。」</p>
<p><a class="t-linehead" id="t-linehead0730b04"></a>世尊歎曰：「善哉！善哉！阿那律陀！捨此<a class="t" id="t0730b05"></a>住止，過此度此，頗更有餘得人上之法，而<a class="t" id="t0730b06"></a>有差降安樂住止耶？」</p>
<p><a class="t-linehead" id="t-linehead0730b06"></a>尊者阿那律陀白曰：「世<a class="t" id="t0730b07"></a>尊！捨此住止，過此度此，更復有餘得人上<a class="t" id="t0730b08"></a>之法，而有差降安樂住止。世尊！我心與<a class="t" id="t0730b09"></a>慈俱，遍滿一方成就遊。如是二三四方、四維<a class="t" id="t0730b10"></a>上下，普周一切，心與慈俱，無結無怨，無恚無<a class="t" id="t0730b11"></a>諍，極廣甚大，無量善修，遍滿一切世間成就<a class="t" id="t0730b12"></a>遊。如是悲、喜心與捨俱，無結無怨，無恚無<a class="t" id="t0730b13"></a>諍，極廣甚大，無量善修，遍滿一切世間成就<a class="t" id="t0730b14"></a>遊。世尊！捨此住止，過此度此，謂更有此<a class="t" id="t0730b15"></a>餘得人上之法，而有差降安樂住止。」</p>
<p><a class="t-linehead" id="t-linehead0730b15"></a>世尊<a class="t" id="t0730b16"></a>歎曰：「善哉！善哉！阿那律陀！捨此住止，過此<a class="t" id="t0730b17"></a>度此，頗更有餘得人上之法，而有差降安<a class="t" id="t0730b18"></a>樂住止耶？」</p>
<p><a class="t-linehead" id="t-linehead0730b18"></a>尊者阿那律陀白曰：「世尊！捨此<a class="t" id="t0730b19"></a>住止，過此度此，更復有餘得人上之法，而<a class="t" id="t0730b20"></a>有差降安樂住止。世尊！我等度一切色想，<a class="t" id="t0730b21"></a>至得非有想非無想處成就遊。世尊！捨此<a class="t" id="t0730b22"></a>住止，過此度此，謂更有此餘得人上之法，<a class="t" id="t0730b23"></a>而有差降安樂住止。」</p>
<p><a class="t-linehead" id="t-linehead0730b23"></a>世尊歎曰：「善哉！善哉！阿<a class="t" id="t0730b24"></a>那律陀！捨此住止，過此度此，頗更有餘得<a class="t" id="t0730b25"></a>人上之法，而有差降安樂住止耶？」</p>
<p><a class="t-linehead" id="t-linehead0730b25"></a>尊者阿那<a class="t" id="t0730b26"></a>律陀白曰：「世尊！捨此住止，過此度此，更復<a class="t" id="t0730b27"></a>有餘得人上之法，而有差降安樂住止。世<a class="t" id="t0730b28"></a>尊！我等得如意足、天耳智、他心智、宿命智、生<a class="t" id="t0730b29"></a>死智，諸漏已盡，得無漏，心解脫、慧解脫，於<a class="t" id="t0730c01"></a>現法中自知自覺，自作證成就遊，生已盡，梵<a class="t" id="t0730c02"></a>行已立，所作已辦，不更受有，知如真。世尊！<a class="t" id="t0730c03"></a>捨此住止，過此度此，謂更有此餘得人上<a class="t" id="t0730c04"></a>之法，而有差降安樂住止。」</p>
<p><a class="t-linehead" id="t-linehead0730c04"></a>世尊歎曰：「善哉！善<a class="t" id="t0730c05"></a>哉！阿那律陀！捨此住止，過此度此，頗更有<a class="t" id="t0730c06"></a>餘得人上之法，而有差降安樂住止耶？」</p>
<p><a class="t-linehead" id="t-linehead0730c06"></a>尊<a class="t" id="t0730c07"></a>者阿那律陀白曰：「世尊！捨此住止，過此度<a class="t" id="t0730c08"></a>此，更無有餘得人上之法，而有差降安樂<a class="t" id="t0730c09"></a>住止。」</p>
<p><a class="t-linehead" id="t-linehead0730c09"></a>於是，世尊便作是念：「此族姓子之所<a class="t" id="t0730c10"></a>遊行，安隱快樂，我今寧可為彼說法。」世尊<a class="t" id="t0730c11"></a>作是念已，即為尊者阿那律陀、尊者難提、<a class="t" id="t0730c12"></a>尊者金毘羅說法，勸發渴仰，成就歡喜，無量<a class="t" id="t0730c13"></a>方便為彼說法，勸發渴仰，成就歡喜已，從<a class="t" id="t0730c14"></a>坐起去。於是，尊者阿那律陀、難提、金毘羅<a class="t" id="t0730c15"></a>送世尊，隨其近遠，便還所住。</p>
<p><a class="t-linehead" id="t-linehead0730c15"></a>尊者難提、尊<a class="t" id="t0730c16"></a>者金毘羅歎尊者阿那律陀曰：「善哉！善哉！<a class="t" id="t0730c17"></a>尊者阿那律陀！我等初不聞尊者阿那律陀<a class="t" id="t0730c18"></a>說如是義，我等如是有大如意足，有大威<a class="t" id="t0730c19"></a>德，有大福祐，有大威神，然尊者阿那律陀<a class="t" id="t0730c20"></a>盡向世尊極稱譽我等。」</p>
<p><a class="t-linehead" id="t-linehead0730c20"></a>尊者阿那律陀歎<a class="t" id="t0730c21"></a>尊者難提、金毘羅曰：「善哉！善哉！尊者！我亦初<a class="t" id="t0730c22"></a>未曾從諸賢等聞，尊者如是有大如意足，<a class="t" id="t0730c23"></a>有大威德，有大福祐，有大威神。然我長夜<a class="t" id="t0730c24"></a>以心知尊者心，尊者有大如意足，有大威<a class="t" id="t0730c25"></a>德，有大福祐，有大威神，是故我向世尊如<a class="t" id="t0730c26"></a>是如是說。」</p>
<p><a class="t-linehead" id="t-linehead0730c26"></a>於是，長鬼天形體極妙，光明巍<a class="t" id="t0730c27"></a>巍，夜將向旦，往詣佛所，稽首佛足，却住一<a class="t" id="t0730c28"></a>面，白世尊曰：「大仙人！諸跋耆人得大善利，<a class="t" id="t0730c29"></a>謂現有世尊及三族姓子，尊者阿那律陀、尊<a class="t" id="t0731a01"></a>者難提、尊者金毘羅。」</p>
<p><a class="t-linehead" id="t-linehead0731a01"></a>地神從長鬼天聞所<a class="t" id="t0731a02"></a>說，放高大音聲：「大仙人！諸跋耆人得大善<a class="t" id="t0731a03"></a>利，謂現有世尊及三族姓子，尊者阿那律陀、<a class="t" id="t0731a04"></a>難提、金毘羅。」</p>
<p><a class="t-linehead" id="t-linehead0731a04"></a>從地神聞聲，虛空天、四王天、<a class="t" id="t0731a05"></a>三十三天、<span class="gaiji">［火＊僉］<!--gaiji,,1[火*僉],2&#x3DFF;,3--></span>摩天、兜率哆天、化樂天、<a class="t" id="t0731a06"></a>他化樂天，須<span class="corr" title="[叟&gt;臾]">臾</span>聲徹至于梵天：「大仙人！諸<a class="t" id="t0731a07"></a>跋耆人得大善利，謂現有世尊及三族姓子，<a class="t" id="t0731a08"></a>尊者阿那律陀、難提、金毘羅。」</p>
<p><a class="t-linehead" id="t-linehead0731a08"></a>世尊告曰：<a class="t" id="t0731a09"></a>「如是，如是。長鬼天！諸跋耆人得大善利，謂<a class="t" id="t0731a10"></a>現有世尊及三族姓子，尊者阿那律陀、難提、<a class="t" id="t0731a11"></a>金毘羅。長鬼天！地神聞汝聲已，便放高大<a class="t" id="t0731a12"></a>音聲：『大仙人！諸跋耆人得大善利，謂現有世<a class="t" id="t0731a13"></a>尊及三族姓子，尊者阿那律陀、難提、金毘羅。』<a class="t" id="t0731a14"></a>從地神聞聲，虛空天、四天王天三十三天、<a class="t" id="t0731a15"></a><span class="gaiji">［火＊僉］<!--gaiji,,1[火*僉],2&#x3DFF;,3--></span>摩天、兜率哆天、化樂天、他化樂天，須<a class="t" id="t0731a16"></a>臾聲徹至于梵天：『大仙人！諸跋耆人得大善<a class="t" id="t0731a17"></a>利，謂現有世尊及三族姓子，尊者阿那律陀、<a class="t" id="t0731a18"></a>難提、金毘羅。』長鬼天！若彼三族家，此三族姓<a class="t" id="t0731a19"></a>子剃除鬚髮，著袈裟衣，至信、捨家、無家、學<a class="t" id="t0731a20"></a>道，彼三族家憶此三族姓子所因、所行者，<a class="t" id="t0731a21"></a>彼亦長夜得大善利，安隱快樂。若彼村邑及<a class="t" id="t0731a22"></a>天、魔、梵、沙門、梵志，從人至天，憶此三族姓子<a class="t" id="t0731a23"></a>所因、所行者，彼亦長夜得利饒益，安隱快<a class="t" id="t0731a24"></a>樂。長鬼天！此三族姓子如是有大如意足，<a class="t" id="t0731a25"></a>有大威德，有大福祐，有大威神。」</p>
<p><a class="t-linehead" id="t-linehead0731a25"></a>佛說如是。<a class="t" id="t0731a26"></a>此三族姓子及長鬼天，聞佛所說，歡喜奉<a class="t" id="t0731a27"></a>行。</p><a class="t" id="t0731a28"></a>
<p class="endsutta"><a class="t-linehead" id="t-linehead0731a28"></a>牛角娑羅林經第四竟<span class="t-note">（二千三百八字）</span></p><a class="t" id="t0731a29"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>