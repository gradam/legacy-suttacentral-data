<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma176">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 14</span>
<span class="mirror-right">心品</span></p>
<h1 class="mirror-row">
<span class="mirror-left">176. </span>
<span class="mirror-right">（一七六）行禪經</span></h1>
</div><p class="suttainfo"><span class="t-juanname">中阿含經卷第四十六</span></p><a class="t" id="t0713c19"></a><a class="t" id="t0713c20"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0713c21"></a><a class="t" id="t0713c22"></a>
<p><a class="t-linehead" id="t-linehead0713c22"></a>我聞如是：</p>
<p>一時，佛遊舍衛國，在勝林給孤<a class="t" id="t0713c23"></a>獨園。</p>
<p><a class="t-linehead" id="t-linehead0713c23"></a>爾時，世尊告諸比丘：「世間真實有四種<a class="t" id="t0713c24"></a>行禪者。云何為四？或有行禪者熾盛而謂衰<a class="t" id="t0713c25"></a>退，或有行禪者衰退而謂熾盛，或有行禪<a class="t" id="t0713c26"></a>者衰退則知衰退如真，或有行禪者熾盛<a class="t" id="t0713c27"></a>則知熾盛如真。</p>
<p><a class="t-linehead" id="t-linehead0713c27"></a>「云何行禪者熾盛而謂衰退？<a class="t" id="t0713c28"></a>彼行禪者離欲、離惡不善之法，有覺、有觀，<a class="t" id="t0713c29"></a>離生喜、樂，得初禪成就遊。彼心修習正思，<a class="t" id="t0714a01"></a>則從初禪趣第二禪，是勝息寂。彼行禪者<a class="t" id="t0714a02"></a>便作是念：『我心離本相，更趣餘處，失初禪，<a class="t" id="t0714a03"></a>滅定也。』彼行禪者不知如真，『我心修習正<a class="t" id="t0714a04"></a>思，快樂息寂，則從初禪趣第二禪，是勝息<a class="t" id="t0714a05"></a>寂。』彼不知如真已，於如退轉，意便失定，如<a class="t" id="t0714a06"></a>是行禪者熾盛而謂衰退。</p>
<p><a class="t-linehead" id="t-linehead0714a06"></a>「復次，行禪者覺、觀<a class="t" id="t0714a07"></a>已息，內靖、一心，無覺、無觀，定生喜、樂，得第<a class="t" id="t0714a08"></a>二禪成就遊。彼心修習正思，從第二禪趣<a class="t" id="t0714a09"></a>第三禪，是勝息寂。彼行禪者便作是念：『我心<a class="t" id="t0714a10"></a>離本相，更趣餘處，失第二禪，滅定也。』彼行<a class="t" id="t0714a11"></a>禪者不知如真，『我心修習正思，快樂息寂，<a class="t" id="t0714a12"></a>從第二禪趣第三禪，是勝息寂。』彼不知如<a class="t" id="t0714a13"></a>真已，於如退轉，意便失定，如是行禪者熾<a class="t" id="t0714a14"></a>盛而謂衰退。</p>
<p><a class="t-linehead" id="t-linehead0714a14"></a>「復次，行禪者離於喜欲，捨無<a class="t" id="t0714a15"></a>求遊，正念正智而身覺樂，謂聖所說、聖所捨、<a class="t" id="t0714a16"></a>念、樂住、空，得第三禪成就遊。彼心修習正<a class="t" id="t0714a17"></a>思，從第三禪趣第四禪，是勝息寂。彼行禪<a class="t" id="t0714a18"></a>者便作是念：『我心離本相，更趣餘處，失第<a class="t" id="t0714a19"></a>三禪，滅定也。』彼行禪者不知如真，『我心修<a class="t" id="t0714a20"></a>習正思，快樂息寂，從第三禪趣第四禪，是<a class="t" id="t0714a21"></a>勝息寂。』彼不知如真已，於如退轉，意便失<a class="t" id="t0714a22"></a>定，如是行禪者熾盛而謂衰退。</p>
<p><a class="t-linehead" id="t-linehead0714a22"></a>「復次，行禪者<a class="t" id="t0714a23"></a>樂滅、苦滅，喜、憂本已滅，不苦不樂、捨、念、清淨，<a class="t" id="t0714a24"></a>得第四禪成就遊，彼心修習正思，從第四<a class="t" id="t0714a25"></a>禪趣無量空處，是勝息寂。彼行禪者便作是<a class="t" id="t0714a26"></a>念：『我心離本相，更趣餘處，失第四禪，滅定<a class="t" id="t0714a27"></a>也。』彼行禪者不知如真，『我心修習正思，快<a class="t" id="t0714a28"></a>樂息寂，從第四禪趣無量空處，是勝息寂。』<a class="t" id="t0714a29"></a>彼不知如真已，於如退轉，意便失定，如是<a class="t" id="t0714b01"></a>行禪者熾盛而謂衰退。</p>
<p><a class="t-linehead" id="t-linehead0714b01"></a>「復次，行禪者度一切<a class="t" id="t0714b02"></a>色想，滅有對想，不念若干想，無量空，是<a class="t" id="t0714b03"></a>無量空處成就遊，彼心修習正思，從無量空<a class="t" id="t0714b04"></a>處趣無量識處，是勝息寂。彼行禪者便作<a class="t" id="t0714b05"></a>是念：『我心離本相，更趣餘處，失無量空處，<a class="t" id="t0714b06"></a>滅定也。』彼行禪者不知如真，『我心修習正<a class="t" id="t0714b07"></a>思，快樂息寂，從無量空處趣無量識處，是<a class="t" id="t0714b08"></a>勝息寂。』彼不知如真已，於如退轉，意便失<a class="t" id="t0714b09"></a>定，如是行禪者熾盛而謂衰退。</p>
<p><a class="t-linehead" id="t-linehead0714b09"></a>「復次，行禪者<a class="t" id="t0714b10"></a>度一切無量空處，無量識，是無量識處成就<a class="t" id="t0714b11"></a>遊，彼心修習正思，從無量識處趣無所有<a class="t" id="t0714b12"></a>處，是勝息寂。彼行禪者便作是念：『我心離<a class="t" id="t0714b13"></a>本相，更趣餘處，失無量識處，滅定也。』彼行<a class="t" id="t0714b14"></a>禪者不知如真，『我心修習正思，快樂息寂，<a class="t" id="t0714b15"></a>從無量識處趣無所有處，是勝息寂。』彼不<a class="t" id="t0714b16"></a>知如真已，於如退轉，意便失定，如是行禪<a class="t" id="t0714b17"></a>者熾盛而謂衰退。</p>
<p><a class="t-linehead" id="t-linehead0714b17"></a>「復次，行禪者度一切無量<a class="t" id="t0714b18"></a>識處，無所有，是無所有處成就遊，彼心修習<a class="t" id="t0714b19"></a>正思，從無所有處趣非有想非無想處，是<a class="t" id="t0714b20"></a>勝息寂。彼行禪者便作是念：『我心離本相，<a class="t" id="t0714b21"></a>更趣餘處，失無所有處，滅定也。』彼行禪者<a class="t" id="t0714b22"></a>不知如真，『我心修習正思，快樂息寂，從無<a class="t" id="t0714b23"></a>所有處趣非有想非無想處，是勝息寂。』彼<a class="t" id="t0714b24"></a>不知如真已，於如退轉，意便失定，如是行<a class="t" id="t0714b25"></a>禪者熾盛而謂衰退。</p>
<p><a class="t-linehead" id="t-linehead0714b25"></a>「云何行禪者衰退而謂<a class="t" id="t0714b26"></a>熾盛？彼行禪者離欲、離惡不善之法，有覺、有<a class="t" id="t0714b27"></a>觀，離生喜、樂，得初禪成就遊。彼思餘小想，<a class="t" id="t0714b28"></a>修習第二禪道，彼行禪者便作是念：『我心<a class="t" id="t0714b29"></a>修習正思，快樂息寂，則從初禪趣第二禪，<a class="t" id="t0714c01"></a>是勝息寂。』彼行禪者不知如真，『寧可思厭<a class="t" id="t0714c02"></a>相應想入初禪，不應思餘小想入第二<a class="t" id="t0714c03"></a>禪。』彼不知如真已，不覺彼心而便失定，<a class="t" id="t0714c04"></a>如是行禪者衰退而謂熾盛。</p>
<p><a class="t-linehead" id="t-linehead0714c04"></a>「復次，行禪者覺、<a class="t" id="t0714c05"></a>觀已息，內靖、一心，無覺、無觀，定生喜、樂，得第<a class="t" id="t0714c06"></a>二禪成就遊。彼思餘小想，修習第三禪道，<a class="t" id="t0714c07"></a>彼行禪者便作是念：『我心修習正思，快樂息<a class="t" id="t0714c08"></a>寂，從第二禪趣第三禪，是勝息寂。』彼行禪<a class="t" id="t0714c09"></a>者不知如真，『寧可思厭相應想入第二<a class="t" id="t0714c10"></a>禪，不應思餘小想入第三禪。』彼不知如<a class="t" id="t0714c11"></a>真已，不覺彼心而便失定，如是行禪者衰<a class="t" id="t0714c12"></a>退而謂熾盛。</p>
<p><a class="t-linehead" id="t-linehead0714c12"></a>「復次，行禪者離於喜欲，捨無<a class="t" id="t0714c13"></a>求遊，正念正智而身覺樂。謂聖所說、聖所捨、<a class="t" id="t0714c14"></a>念、樂住、空，得第三禪成就遊。彼思餘小<a class="t" id="t0714c15"></a>想，修習第四禪道，彼行禪者便作是念：『我<a class="t" id="t0714c16"></a>心修習正思，快樂息寂，從第三禪趣第四<a class="t" id="t0714c17"></a>禪，是勝息寂。』彼行禪者不知如真，『寧可思<a class="t" id="t0714c18"></a>厭相應想入第三禪，不應思餘小想入第<a class="t" id="t0714c19"></a>四禪。』彼不知如真已，不覺彼心而便失<a class="t" id="t0714c20"></a>定，如是行禪者衰退而謂熾盛。</p>
<p><a class="t-linehead" id="t-linehead0714c20"></a>「復次，行禪<a class="t" id="t0714c21"></a>者樂滅、苦滅，喜、憂本已滅，不苦不樂、捨、念、清<a class="t" id="t0714c22"></a>淨，得第四禪成就遊。彼思餘小想，修習無<a class="t" id="t0714c23"></a>量空處道，彼行禪者便作是念：『我心修習<a class="t" id="t0714c24"></a>正思，快樂息寂，從第四禪趣無量空處，是<a class="t" id="t0714c25"></a>勝息寂。』彼行禪者不知如真，『寧可思厭相<a class="t" id="t0714c26"></a>應想入第四禪，不應思餘小想入無量空<a class="t" id="t0714c27"></a>處。』彼不知如真已，不覺彼心而便失定，<a class="t" id="t0714c28"></a>如是行禪者衰退而謂熾盛。</p>
<p><a class="t-linehead" id="t-linehead0714c28"></a>「復次，行禪者<a class="t" id="t0714c29"></a>度一切色想，滅有對想，不念若干想，無<a class="t" id="t0715a01"></a>量空，是無量空處成就遊。彼思餘小想，修<a class="t" id="t0715a02"></a>習無量識處道，彼行禪者便作是念：『我心修<a class="t" id="t0715a03"></a>習正思，快樂息寂，從無量空處趣無量識<a class="t" id="t0715a04"></a>處，是勝息寂。』彼行禪者不知如真，『寧可思<a class="t" id="t0715a05"></a>厭相應想入無量空處，不應思餘小想入<a class="t" id="t0715a06"></a>無量識處。』彼不知如真已，不覺彼心而便<a class="t" id="t0715a07"></a>失定，如是行禪者衰退而謂熾盛。</p>
<p><a class="t-linehead" id="t-linehead0715a07"></a>「復次，行<a class="t" id="t0715a08"></a>禪者度一切無量空處，無量識處，是無量識<a class="t" id="t0715a09"></a>處成就遊。彼思餘小想，修習無所有處道，<a class="t" id="t0715a10"></a>彼行禪者便作是念：『我心修習正思，快樂息<a class="t" id="t0715a11"></a>寂，從無量識處趣至無所有處，是勝息寂。』<a class="t" id="t0715a12"></a>彼行禪者不知如真，『寧可思厭相應想入<a class="t" id="t0715a13"></a>無量識處，不應思餘小想入無所有處。』彼<a class="t" id="t0715a14"></a>不知如真已，不覺彼心而便失定，如是行<a class="t" id="t0715a15"></a>禪者衰退而謂熾盛。</p>
<p><a class="t-linehead" id="t-linehead0715a15"></a>「復次，行禪者度一切無<a class="t" id="t0715a16"></a>量識處，無所有，是無所有處成就遊。彼思餘<a class="t" id="t0715a17"></a>小想，修習非有想非無想處道，彼行禪者便<a class="t" id="t0715a18"></a>作是念：『我心修習正思，快樂息寂，從無所<a class="t" id="t0715a19"></a>有處趣非有想非無想處，是勝息寂。』彼行禪<a class="t" id="t0715a20"></a>者不知如真，『寧可思厭相應想入無所有<a class="t" id="t0715a21"></a>處，不應思餘小想入非有想非無想處。』彼<a class="t" id="t0715a22"></a>不知如真已，不覺彼心而便失定，如是<a class="t" id="t0715a23"></a>行禪者衰退而謂熾盛。</p>
<p><a class="t-linehead" id="t-linehead0715a23"></a>「云何行禪者衰退則<a class="t" id="t0715a24"></a>知衰退如真？彼行禪者所行、所相、所標，度一<a class="t" id="t0715a25"></a>切無所有處，非有想非無想，是非有想非無<a class="t" id="t0715a26"></a>想處成就遊。彼不受此行，不念此，相、標，<a class="t" id="t0715a27"></a>唯行無所有處相應念想本退具，彼行禪者<a class="t" id="t0715a28"></a>便作是念：『我心離本相，更趣餘處，失非有<a class="t" id="t0715a29"></a>想非無想處，滅定也。』彼知如真已，於如不<a class="t" id="t0715b01"></a>退，意不失定，如是行禪者衰退則知衰退<a class="t" id="t0715b02"></a>如真。</p>
<p><a class="t-linehead" id="t-linehead0715b02"></a>「復次，行禪者所行、所相、所標，度一切無<a class="t" id="t0715b03"></a>量識處，無所有，是無所有處成就遊。彼不<a class="t" id="t0715b04"></a>受此行，不念此相、標，唯行無量識處相應<a class="t" id="t0715b05"></a>念想本所行。彼行禪者便作是念：『我心離<a class="t" id="t0715b06"></a>本相，更趣餘處，失無所有處，滅定也。』彼知<a class="t" id="t0715b07"></a>如真已，於如不退，意不失定，如是行禪者<a class="t" id="t0715b08"></a>衰退則知衰退如真。</p>
<p><a class="t-linehead" id="t-linehead0715b08"></a>「復次，行禪者所行、所相、<a class="t" id="t0715b09"></a>所標，度一切無量空處，無量識，是無量識處<a class="t" id="t0715b10"></a>成就遊。彼不受此行，不念此相、標，唯行無<a class="t" id="t0715b11"></a>量空處相應念想本退具，彼行禪者便作是<a class="t" id="t0715b12"></a>念：『我心離本相，更趣餘處，失無量<span class="corr" title="[空&gt;識]">識</span>處，滅<a class="t" id="t0715b13"></a>定也。』彼知如真已，於如不退，意不失定，<a class="t" id="t0715b14"></a>如是行禪者衰退則知衰退如真。</p>
<p><a class="t-linehead" id="t-linehead0715b14"></a>「復次，行禪<a class="t" id="t0715b15"></a>者所行、所相、所標，度一切色想，滅有對想，<a class="t" id="t0715b16"></a>不念若干想，無量空，是無量空處成就遊。<a class="t" id="t0715b17"></a>彼不受此行，不念此相、標，唯行色樂相應<a class="t" id="t0715b18"></a>念想本退具，彼行禪者便作是念：『我心離本<a class="t" id="t0715b19"></a>相，更趣餘處，失無量空處，滅定也。』彼知如<a class="t" id="t0715b20"></a>真已，於如不退，意不失定，如是行禪者衰<a class="t" id="t0715b21"></a>退則知衰退如真。</p>
<p><a class="t-linehead" id="t-linehead0715b21"></a>「復次，行禪者所行、所相、所<a class="t" id="t0715b22"></a>標，樂滅、苦滅，喜、憂本已滅，不苦不樂、捨、念、清<a class="t" id="t0715b23"></a>淨，得第四禪成就遊。彼不受此行，不念<a class="t" id="t0715b24"></a>此相、標，唯行第三禪相應念想本退具，彼行<a class="t" id="t0715b25"></a>禪者便作是念：『我心離本相，更趣餘處，失<a class="t" id="t0715b26"></a>第四禪，滅定也。』彼知如真已，於如不退，意<a class="t" id="t0715b27"></a>不失定，如是行禪者衰退則知衰退如真。</p><a class="t" id="t0715b28"></a>
<p><a class="t-linehead" id="t-linehead0715b28"></a>「復次，行禪者所行、所相、所標，離於喜欲，捨無<a class="t" id="t0715b29"></a>求遊，正念正智而身覺樂，謂聖所說、聖所捨、<a class="t" id="t0715c01"></a>念、樂住、空，得第三禪成就遊。彼不受此<a class="t" id="t0715c02"></a>行，不念此相、標，唯行第二禪相應念想本<a class="t" id="t0715c03"></a>退具，彼行禪者便作是念：『我心離本相，<a class="t" id="t0715c04"></a>更趣餘處，失第三禪，滅定也。』彼知如真已，<a class="t" id="t0715c05"></a>於如不退，意不失定，如是行禪者衰退則<a class="t" id="t0715c06"></a>知衰退如真。</p>
<p><a class="t-linehead" id="t-linehead0715c06"></a>「復次，行禪者所行、所相、所標，覺、<a class="t" id="t0715c07"></a>觀已息，內靖、一心，無覺、無觀，定生喜、樂，得<a class="t" id="t0715c08"></a>第二禪成就遊。彼不受此行，不念此相、標，<a class="t" id="t0715c09"></a>唯行初禪相應念想本退具，彼行禪者便作<a class="t" id="t0715c10"></a>是念：『我心離本相，更趣餘處，失第二禪，滅<a class="t" id="t0715c11"></a>定也。』彼知如真已，於如不退，意不失定，<a class="t" id="t0715c12"></a>如是行禪者衰退則知衰退如真。</p>
<p><a class="t-linehead" id="t-linehead0715c12"></a>「復<span class="corr" title="[此&gt;次] cf.［麗】">次</span>，行禪<a class="t" id="t0715c13"></a>者所行、所相、所標，離欲、離惡不善之法，有<a class="t" id="t0715c14"></a>覺、有觀，離生喜、樂，得初禪成就遊。彼不受<a class="t" id="t0715c15"></a>此行，不念此相、標，唯行欲樂相應念想本<a class="t" id="t0715c16"></a>退具，彼行禪者便作是念：『我心離本相，更<a class="t" id="t0715c17"></a>趣餘處，失初禪，滅定也。』彼知如真已，於如<a class="t" id="t0715c18"></a>不退，意不失定，如是行禪者衰退則知衰<a class="t" id="t0715c19"></a>退如真。</p>
<p><a class="t-linehead" id="t-linehead0715c19"></a>「云何行禪者熾盛則知熾盛如真？彼<a class="t" id="t0715c20"></a>行禪者離欲、離惡不善之法，有覺、有觀，離生<a class="t" id="t0715c21"></a>喜、樂，得初禪成就遊。彼心修習正思，快樂<a class="t" id="t0715c22"></a>息寂，則從初禪趣第二禪，是勝息寂。彼行<a class="t" id="t0715c23"></a>禪者便作是念：『我心修習正思，快樂息寂，<a class="t" id="t0715c24"></a>則從初禪趣第二禪，是勝息寂。』彼知如真<a class="t" id="t0715c25"></a>已，便覺彼心而不失定，如是行禪者熾盛<a class="t" id="t0715c26"></a>則知熾盛如真。</p>
<p><a class="t-linehead" id="t-linehead0715c26"></a>「復次，行禪者覺、觀已息，內<a class="t" id="t0715c27"></a>靖、一心，無覺、無觀，定生喜、樂，得第二禪成<a class="t" id="t0715c28"></a>就遊，彼心修習正思，快樂息寂，從第二禪<a class="t" id="t0715c29"></a>趣第三禪，是勝息寂。彼行禪者便作是念：<a class="t" id="t0716a01"></a>『我心修習正思，快樂息寂，從第二禪趣第<a class="t" id="t0716a02"></a>三禪，是勝息寂。』彼知如真已，便覺彼心而<a class="t" id="t0716a03"></a>不失定，如是行禪者熾盛則知熾盛如真。</p><a class="t" id="t0716a04"></a>
<p><a class="t-linehead" id="t-linehead0716a04"></a>「復次，行禪者離於喜欲，捨無求遊，正念正智<a class="t" id="t0716a05"></a>而身覺樂，謂聖所說、聖所捨、念、樂住、空，得<a class="t" id="t0716a06"></a>第三禪成就遊。彼心修習正思，快樂息寂，<a class="t" id="t0716a07"></a>從第三禪趣第四禪，是勝息寂。彼行禪者<a class="t" id="t0716a08"></a>便作是念：『我心修習正思，快樂息寂，從第<a class="t" id="t0716a09"></a>三禪趣第四禪，是勝息寂。』彼知如真已，便<a class="t" id="t0716a10"></a>覺彼心而不失定，如是行禪者熾盛則知<a class="t" id="t0716a11"></a>熾盛如真。</p>
<p><a class="t-linehead" id="t-linehead0716a11"></a>「復次，行禪者樂滅、苦滅，喜、憂本已<a class="t" id="t0716a12"></a>滅，不苦不樂、捨、念、清淨，得第四禪成就遊。彼<a class="t" id="t0716a13"></a>心修習正思，快樂息寂，從第四禪趣無量<a class="t" id="t0716a14"></a>空處，是勝息寂。彼行禪者便作是念：『我心<a class="t" id="t0716a15"></a>修習正思，快樂息寂，從第四禪趣無量空<a class="t" id="t0716a16"></a>處，是勝息寂。』彼知如真已，便覺彼心而不<a class="t" id="t0716a17"></a>失定，如是行禪者熾盛則知熾盛如真。</p>
<p><a class="t-linehead" id="t-linehead0716a17"></a>「復<a class="t" id="t0716a18"></a>次，行禪者度一切色想，滅有對想，不念<a class="t" id="t0716a19"></a>若干想，無量空，是無量空處成就遊。彼心修<a class="t" id="t0716a20"></a>習正思，快樂息寂，從無量空處趣無量識<a class="t" id="t0716a21"></a>處，是勝息寂。彼行禪者便作是念：『我心修<a class="t" id="t0716a22"></a>習正思，快樂息寂，從無量空處趣無量識<a class="t" id="t0716a23"></a>處，是勝息寂。』彼知如真已，便覺彼心而不<a class="t" id="t0716a24"></a>失定，如是行禪者熾盛則知熾盛如真。</p>
<p><a class="t-linehead" id="t-linehead0716a24"></a>「復<a class="t" id="t0716a25"></a>次，行禪者度一切無量空處，無量識，是無量<a class="t" id="t0716a26"></a>識處成就遊。彼心修習正思，快樂息寂，從<a class="t" id="t0716a27"></a>無量識處趣無所有處，是勝息寂。彼行禪者<a class="t" id="t0716a28"></a>便作是念：『我心修習正思，快樂息寂，從無<a class="t" id="t0716a29"></a>量識處趣無所有處，是勝息寂。』彼知如真<a class="t" id="t0716b01"></a>已，便覺彼心而不失定，如是行禪者熾盛<a class="t" id="t0716b02"></a>則知熾盛如真。</p>
<p><a class="t-linehead" id="t-linehead0716b02"></a>「復次，行禪者度一切無量識<a class="t" id="t0716b03"></a>處，無所有，是無所有處成就遊。彼心修習正<a class="t" id="t0716b04"></a>思，快樂息寂，從無所有處趣非有想非無<a class="t" id="t0716b05"></a>想處，是勝息寂。彼行禪者便作是念：『我心<a class="t" id="t0716b06"></a>修習正思，快樂息寂，從無所有處趣非有<a class="t" id="t0716b07"></a>想非無想處，是勝息寂。』彼知如真已，便覺<a class="t" id="t0716b08"></a>彼心而不失定，如是行禪者熾盛則知熾<a class="t" id="t0716b09"></a>盛如真。世間實有是四種行禪者，因此故<a class="t" id="t0716b10"></a>說。」</p>
<p><a class="t-linehead" id="t-linehead0716b10"></a>佛說如是。彼諸比丘聞佛所說，歡喜奉<a class="t" id="t0716b11"></a>行。</p><a class="t" id="t0716b12"></a>
<p class="endsutta"><a class="t-linehead" id="t-linehead0716b12"></a>行禪經第五竟<span class="t-note">（二千五百七十七字）</span></p><a class="t" id="t0716b13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>