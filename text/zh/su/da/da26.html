<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="da26">
<article>
<div class="mirror hgroup">
<p class="division"><span class="mirror-left">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left">Chapter 3</span> <span class="mirror-right">第三分</span></p>
<h1 class="mirror-row">
<span class="mirror-left">26</span> <span class="mirror-right">（二六）三明經</span>
</h1>
<a class="t" id="t0104c17"></a>
</div>
<p><a class="t-linehead" id="t-linehead0104c17"></a>如是我聞：</p>
<p><a class="t-linehead" id="t-linehead0104c17"></a>一時，佛在俱薩羅國人間遊行， <a class="t" id="t0104c18"></a>與大比丘眾千二百五十人俱，詣伊車能伽 <a class="t" id="t0104c19"></a>羅俱薩羅婆羅門村，止宿伊車林中。</p>
<p><a class="t-linehead" id="t-linehead0104c19"></a>時，有婆 <a class="t" id="t0104c20"></a>羅門名沸伽羅娑羅、婆羅門名多梨車， <a class="t" id="t0104c21"></a>以小緣詣伊車能伽羅村。此沸伽羅娑羅 <a class="t" id="t0104c22"></a>婆羅門，七世以來父母真正，不為他人之 <a class="t" id="t0104c23"></a>所輕毀，異典三部諷誦通利，種種經書善能 <a class="t" id="t0104c24"></a>分別。又能善於大人相法、觀察吉凶、祭祀儀 <a class="t" id="t0104c25"></a>禮，有五百弟子，教授不廢。其一弟子名婆 <a class="t" id="t0104c26"></a>悉咤，七世以來父母真正，不為他人之所 <a class="t" id="t0104c27"></a>輕毀，異學三部諷誦通利，種種經書盡能分 <a class="t" id="t0104c28"></a>別，亦能善於大人相法，觀察吉凶，祭祀儀 <a class="t" id="t0104c29"></a>禮，亦有五百弟子，教授不廢。</p>
<p><a class="t-linehead" id="t-linehead0104c29"></a>多梨車婆羅 <a class="t" id="t0105a01"></a>門，亦七世已來父母真正，不為他人之所 <a class="t" id="t0105a02"></a>輕毀，異學三部諷誦通利，種種經書盡能分 <a class="t" id="t0105a03"></a>別，亦能善於大人相法、觀察吉凶、祭祀儀 <a class="t" id="t0105a04"></a>禮，亦有五百弟子，教授不廢。其一弟子名 <a class="t" id="t0105a05"></a>頗羅墮，七世已來父母真正，不為他人之 <a class="t" id="t0105a06"></a>所輕毀，異學三部諷誦通利，種種經書盡能 <a class="t" id="t0105a07"></a>分別，亦能善於大人相法、觀察吉凶、祭祀儀 <a class="t" id="t0105a08"></a>禮，亦有五百弟子，教授不廢。</p>
<p><a class="t-linehead" id="t-linehead0105a08"></a>時，婆悉咤、頗 <a class="t" id="t0105a09"></a>羅墮二人於清旦至園中，遂共論義，更相 <a class="t" id="t0105a10"></a>是非。時，婆悉咤語頗羅墮：「我道真正，能得出 <a class="t" id="t0105a11"></a>要，至於梵天，此是大師沸伽羅娑羅婆羅 <a class="t" id="t0105a12"></a>門所說。」</p>
<p><a class="t-linehead" id="t-linehead0105a12"></a>頗羅墮又言：「我道真正，能得出要， <a class="t" id="t0105a13"></a>至於梵天，此是大師多梨車婆羅門所說。」 <a class="t" id="t0105a14"></a>如是，婆悉咤再三自稱己道真正，頗羅墮亦再 <a class="t" id="t0105a15"></a>三自稱己道真正，二人共論，各不能決。</p>
<p><a class="t-linehead" id="t-linehead0105a15"></a>時， <a class="t" id="t0105a16"></a>婆悉咤語頗羅墮曰：「我聞沙門瞿曇釋種子 <a class="t" id="t0105a17"></a>出家成道，於拘薩羅國遊行人間，今在伊 <a class="t" id="t0105a18"></a>車能伽羅林中，有大名稱，流聞天下，如來、 <a class="t" id="t0105a19"></a>至真、 <span class="corr" title="[第&gt;等]">等</span> 正覺，十號具足。於諸天、世人、魔、若魔 <a class="t" id="t0105a20"></a>天、沙門、婆羅門中，自身作證，為他說法，上中 <a class="t" id="t0105a21"></a>下言，皆悉真正，義味具足，梵行清淨。如是真 <a class="t" id="t0105a22"></a>人，宜往覲現。我聞彼瞿曇知梵天道，能為 <a class="t" id="t0105a23"></a>人說，常與梵天往返言語，我等當共詣彼 <a class="t" id="t0105a24"></a>瞿曇，共決此義。若沙門瞿曇有所言說，當 <a class="t" id="t0105a25"></a>共奉持。」爾時，婆悉咤、頗羅墮二人相隨到伊 <a class="t" id="t0105a26"></a>車林中，詣世尊所，問訊已，一面坐。</p>
<p><a class="t-linehead" id="t-linehead0105a26"></a>爾時，世尊 <a class="t" id="t0105a27"></a>知彼二人心中所念，即告婆悉咤曰：「汝等 <a class="t" id="t0105a28"></a>二人清旦至園中，作如是論，共相是非。汝 <a class="t" id="t0105a29"></a>一人言：『我法真正，能得出要，至於梵天，此 <a class="t" id="t0105b01"></a>是大師沸伽羅娑羅所說。』彼一人言：『我法 <a class="t" id="t0105b02"></a>真正，能得出要，至於梵天，此是大師多梨車 <a class="t" id="t0105b03"></a>所說。』如是再三，更相是非，有如此事耶？」</p>
<p><a class="t-linehead" id="t-linehead0105b03"></a>時， <a class="t" id="t0105b04"></a>婆悉咤、頗羅墮聞佛此言，皆悉驚愕，衣毛為 <a class="t" id="t0105b05"></a>竪，心自念言：「沙門瞿曇有大神德，先知人 <a class="t" id="t0105b06"></a>心，我等所欲論者，沙門瞿曇已先說訖。」時， <a class="t" id="t0105b07"></a>婆悉咤白佛言：「此道、彼道皆稱真正，皆得 <a class="t" id="t0105b08"></a>出要，至於梵天，為沸伽羅娑羅婆羅門所 <a class="t" id="t0105b09"></a>說為是？為多梨車婆羅門所說為是耶？」</p>
<p><a class="t-linehead" id="t-linehead0105b09"></a>佛 <a class="t" id="t0105b10"></a>言：「正使，婆悉咤！此道、彼道真正出要，得至梵 <a class="t" id="t0105b11"></a>天，汝等何為清旦園中共相是非，乃至再三 <a class="t" id="t0105b12"></a>耶？」</p>
<p><a class="t-linehead" id="t-linehead0105b12"></a>時，婆悉咤白佛言：「諸有三明婆羅門說種 <a class="t" id="t0105b13"></a>種道，自在欲道、自作道、梵天道，此三道者盡 <a class="t" id="t0105b14"></a>向梵天。瞿曇！譬如村營，所有諸道皆向於 <a class="t" id="t0105b15"></a>城，諸婆羅門雖說種種諸道，皆向梵天。」</p>
<p><a class="t-linehead" id="t-linehead0105b15"></a>佛 <a class="t" id="t0105b16"></a>告婆悉咤：「彼諸道為盡趣梵天不？」</p>
<p><a class="t-linehead" id="t-linehead0105b16"></a>答曰：「盡 <a class="t" id="t0105b17"></a>趣。」</p>
<p><a class="t-linehead" id="t-linehead0105b17"></a>佛復再三重問：「種種諸道盡趣梵天不？」</p>
<a class="t" id="t0105b18"></a>
<p><a class="t-linehead" id="t-linehead0105b18"></a>答曰：「盡趣。」</p>
<p><a class="t-linehead" id="t-linehead0105b18"></a>爾時，世尊定其語已，告婆悉咤 <a class="t" id="t0105b19"></a>曰：「云何三明婆羅門中，頗有一人得見梵 <a class="t" id="t0105b20"></a>天者不？」</p>
<p><a class="t-linehead" id="t-linehead0105b20"></a>答曰：「無有見者。」</p>
<p><a class="t-linehead" id="t-linehead0105b20"></a>「云何？婆悉咤！三 <a class="t" id="t0105b21"></a>明婆羅門先師，頗有得見梵天者不？」</p>
<p><a class="t-linehead" id="t-linehead0105b21"></a>答曰： <a class="t" id="t0105b22"></a>「無有見者。」</p>
<p><a class="t-linehead" id="t-linehead0105b22"></a>「云何？婆悉咤！乃往三明仙人舊婆 <a class="t" id="t0105b23"></a>羅門，諷誦通利，能為人說舊諸讚誦，歌詠詩 <a class="t" id="t0105b24"></a>書，其名阿咤摩婆羅門、婆摩提婆婆羅 <a class="t" id="t0105b25"></a>門、毘婆審婆羅門、伊尼羅斯婆羅門、蛇 <a class="t" id="t0105b26"></a>婆提伽婆羅門、婆婆悉婆羅門、迦葉婆羅 <a class="t" id="t0105b27"></a>門、阿樓那婆羅門、瞿曇摩婆羅門、首脂婆羅 <a class="t" id="t0105b28"></a>門、婆羅損陀婆羅門，彼亦得見梵天不耶？」</p>
<a class="t" id="t0105b29"></a>
<p><a class="t-linehead" id="t-linehead0105b29"></a>答曰：「無有見者。」</p>
<p><a class="t-linehead" id="t-linehead0105b29"></a>佛言：「若彼三明婆羅門 <a class="t" id="t0105c01"></a>無有一見梵天者，若三明婆羅門先師 <a class="t" id="t0105c02"></a>無有見梵天者，又諸舊大仙三明婆羅門 <a class="t" id="t0105c03"></a>阿咤摩等亦不見梵天者，當知三明婆羅 <a class="t" id="t0105c04"></a>門所說非實。」</p>
<p><a class="t-linehead" id="t-linehead0105c04"></a>又告婆悉咤：「如 <span class="corr" title="[是&gt;有] cf.【麗】">有</span> 婬人言：『我 <a class="t" id="t0105c05"></a>與彼端正女人交通，稱歎婬法。』餘人語言： <a class="t" id="t0105c06"></a>『汝識彼女不？為在何處？東方、西方、南方、北 <a class="t" id="t0105c07"></a>方耶？』答曰：『不知。』又問：『汝知彼女所止土地 <a class="t" id="t0105c08"></a>城邑村落不？』答曰：『不知。』又問：『汝識彼女父 <a class="t" id="t0105c09"></a>母及其姓字不？』答曰：『不知。』又問：『汝知彼 <a class="t" id="t0105c10"></a>女為是剎利女，為是婆羅門、居士、首陀羅女 <a class="t" id="t0105c11"></a>耶？』答曰：『不知。』又問：『汝知彼女為長短、麤細、 <a class="t" id="t0105c12"></a>黑白、好醜耶？』答曰：『不知。』云何？婆悉咤！彼人 <a class="t" id="t0105c13"></a>讚嘆為是實不？」</p>
<p><a class="t-linehead" id="t-linehead0105c13"></a>答曰：「不實。」</p>
<p><a class="t-linehead" id="t-linehead0105c13"></a>「如是。婆悉咤！三 <a class="t" id="t0105c14"></a>明婆羅門所說亦爾，無有實也。云何？婆悉 <a class="t" id="t0105c15"></a>咤！汝三明婆羅門見日月遊行出沒處所，叉 <a class="t" id="t0105c16"></a>手供養，能作是說：『此道真正，當得出要，至 <a class="t" id="t0105c17"></a>日月所。』不？」</p>
<p><a class="t-linehead" id="t-linehead0105c17"></a>報曰：「如是。三明婆羅門見日月 <a class="t" id="t0105c18"></a>遊行出沒處所，叉手供養，而不能言：『此道真 <a class="t" id="t0105c19"></a>正，當得出要，至日月所。』也。」</p>
<p><a class="t-linehead" id="t-linehead0105c19"></a>「如是。婆悉咤！三 <a class="t" id="t0105c20"></a>明婆羅門見日月遊行出沒之處，叉手供養， <a class="t" id="t0105c21"></a>而不能說：『此道真正，當得出要，至日月所。』 <a class="t" id="t0105c22"></a>而常叉手供養恭敬，豈非虛妄耶？」</p>
<p><a class="t-linehead" id="t-linehead0105c22"></a>答曰：「如 <a class="t" id="t0105c23"></a>是。瞿曇！彼實虛妄。」</p>
<p><a class="t-linehead" id="t-linehead0105c23"></a>佛言：「譬如有人立梯空 <a class="t" id="t0105c24"></a>地，餘人問言：『立梯用為。』答曰：『我欲上堂。』 <a class="t" id="t0105c25"></a>又問：『堂何所在？東、西、南、北耶？』答云：『不知。』云 <a class="t" id="t0105c26"></a>何？婆悉咤！此人立梯欲上堂者，豈非虛妄 <a class="t" id="t0105c27"></a>耶？」</p>
<p><a class="t-linehead" id="t-linehead0105c27"></a>答曰：「如是，彼實虛妄。」</p>
<p><a class="t-linehead" id="t-linehead0105c27"></a>佛言：「三明婆羅門 <a class="t" id="t0105c28"></a>亦復如是，虛誑無實。婆悉咤！五欲潔淨，甚 <a class="t" id="t0105c29"></a>可愛樂。云何為五？眼見色，甚可愛樂；耳聲、 <a class="t" id="t0106a01"></a>鼻香、舌味、身觸，甚可愛樂。於我賢聖法中， <a class="t" id="t0106a02"></a>為著、為縛，為是拘鎖。彼三明婆羅門為五 <a class="t" id="t0106a03"></a>欲所染，愛著堅固，不見過失，不知出要， <a class="t" id="t0106a04"></a>彼為五欲之所繫縛。正使奉事日月水火， <a class="t" id="t0106a05"></a>唱言：『扶接我去生梵天者。』無有是處。譬如 <a class="t" id="t0106a06"></a>阿夷羅河，其水平岸，烏鳥得飲，有人在此 <a class="t" id="t0106a07"></a>岸身被重繫，空喚彼岸言：『來渡我去。』彼 <a class="t" id="t0106a08"></a>岸寧來渡此人不？」</p>
<p><a class="t-linehead" id="t-linehead0106a08"></a>答曰：「不也。」</p>
<p><a class="t-linehead" id="t-linehead0106a08"></a>「婆悉咤！五欲 <a class="t" id="t0106a09"></a>潔淨，甚可愛樂，於賢聖法中猶如拘鎖。彼 <a class="t" id="t0106a10"></a>三明婆羅門為五欲所染，愛著堅固，不見 <a class="t" id="t0106a11"></a>過失，不知出要。彼為五欲之所繫縛，正使 <a class="t" id="t0106a12"></a>奉事日月水火，唱言：『扶接我去生梵天上。』 <a class="t" id="t0106a13"></a>亦復如是，終無是處。婆悉咤！譬如阿夷 <a class="t" id="t0106a14"></a>羅河，其水平岸，烏鳥得飲，有人欲渡，不以 <a class="t" id="t0106a15"></a>手足身力，不因船栰，能得渡不？」</p>
<p><a class="t-linehead" id="t-linehead0106a15"></a>答曰：「不 <a class="t" id="t0106a16"></a>能。」</p>
<p><a class="t-linehead" id="t-linehead0106a16"></a>「婆悉咤！三明婆羅門亦復如是，不修沙 <a class="t" id="t0106a17"></a>門清淨梵行，更修餘道不清淨行，欲求生 <a class="t" id="t0106a18"></a>梵天者，無有是處。婆悉咤！猶如山水暴起， <a class="t" id="t0106a19"></a>多漂人民，亦無船栰，又無橋梁，有行人 <a class="t" id="t0106a20"></a>來，欲渡彼岸，見山水暴起，多漂人民，亦無 <a class="t" id="t0106a21"></a>船栰，又無橋梁，彼人自念：『我今寧可多集 <a class="t" id="t0106a22"></a>草木，牢堅縛栰，自以身力渡彼岸耶？』即 <a class="t" id="t0106a23"></a>尋縛栰，自以身力安隱得渡。婆悉咤！此亦 <a class="t" id="t0106a24"></a>如是，若比丘捨非沙門不清淨行，行於沙 <a class="t" id="t0106a25"></a>門清淨梵行，欲生梵天者，則有是處。云何？ <a class="t" id="t0106a26"></a>婆悉咤！梵天有恚心耶？無恚心耶？」</p>
<p><a class="t-linehead" id="t-linehead0106a26"></a>答曰： <a class="t" id="t0106a27"></a>「無恚心也。」</p>
<p><a class="t-linehead" id="t-linehead0106a27"></a>又問：「三明婆羅門有恚心、無恚 <a class="t" id="t0106a28"></a>心耶？」</p>
<p><a class="t-linehead" id="t-linehead0106a28"></a>答曰：「有恚心。」</p>
<p><a class="t-linehead" id="t-linehead0106a28"></a>「婆悉咤！梵天無恚心，三 <a class="t" id="t0106a29"></a>明婆羅門有恚心，有恚心、無恚心不共同， <a class="t" id="t0106b01"></a>不俱解脫，不相趣向，是故梵天、婆羅門不 <a class="t" id="t0106b02"></a>共同也。云何？婆悉咤！梵天有瞋心、無瞋心 <a class="t" id="t0106b03"></a>耶？」</p>
<p><a class="t-linehead" id="t-linehead0106b03"></a>答曰：「無瞋心。」</p>
<p><a class="t-linehead" id="t-linehead0106b03"></a>又問：「三明婆羅門有瞋心、 <a class="t" id="t0106b04"></a>無瞋心耶？」</p>
<p><a class="t-linehead" id="t-linehead0106b04"></a>答曰：「有瞋心。」</p>
<p><a class="t-linehead" id="t-linehead0106b04"></a>佛言：「梵天無瞋心， <a class="t" id="t0106b05"></a>三明婆羅門有瞋心，有瞋心、無瞋心不同 <a class="t" id="t0106b06"></a>趣，不同解脫，是故梵天、婆羅門不共同也。 <a class="t" id="t0106b07"></a>云何？婆悉咤！梵天有恨心、無恨心耶？」</p>
<p><a class="t-linehead" id="t-linehead0106b07"></a>答曰： <a class="t" id="t0106b08"></a>「無恨心。」</p>
<p><a class="t-linehead" id="t-linehead0106b08"></a>又問：「三明婆羅門有恨心、無恨心 <a class="t" id="t0106b09"></a>耶？」</p>
<p><a class="t-linehead" id="t-linehead0106b09"></a>答曰：「有恨心。」</p>
<p><a class="t-linehead" id="t-linehead0106b09"></a>佛言：「梵天無恨心，三明婆 <a class="t" id="t0106b10"></a>羅門有恨心，有恨心、無恨心不同趣，不 <a class="t" id="t0106b11"></a>同解脫，是故梵天、婆羅門不共同也。云何？婆 <a class="t" id="t0106b12"></a>悉咤！梵天有家屬產業不？」</p>
<p><a class="t-linehead" id="t-linehead0106b12"></a>答曰：「無。」</p>
<p><a class="t-linehead" id="t-linehead0106b12"></a>又問：「三 <a class="t" id="t0106b13"></a>明婆羅門有家屬產業不？」</p>
<p><a class="t-linehead" id="t-linehead0106b13"></a>答曰：「有。」</p>
<p><a class="t-linehead" id="t-linehead0106b13"></a>佛言：「梵 <a class="t" id="t0106b14"></a>天無家屬產業，三明婆羅門有家屬產業，有 <a class="t" id="t0106b15"></a>家屬產業、無家屬產業不同趣，不同解脫， <a class="t" id="t0106b16"></a>是故梵天、婆羅門不共同也。云何？婆悉咤！梵 <a class="t" id="t0106b17"></a>天得自在、不得自在耶？」</p>
<p><a class="t-linehead" id="t-linehead0106b17"></a>答曰：「得自在。」</p>
<p><a class="t-linehead" id="t-linehead0106b17"></a>又 <a class="t" id="t0106b18"></a>問：「三明婆羅門得自在、不得自在耶？」</p>
<p><a class="t-linehead" id="t-linehead0106b18"></a>答曰： <a class="t" id="t0106b19"></a>「不得自在。」</p>
<p><a class="t-linehead" id="t-linehead0106b19"></a>佛言：「梵天得自在，三明婆羅門 <a class="t" id="t0106b20"></a>不得自在，不得自在、得自在不同趣，不 <a class="t" id="t0106b21"></a>同解脫，是故梵天、婆羅門不共同也。」</p>
<p><a class="t-linehead" id="t-linehead0106b21"></a>佛言： <a class="t" id="t0106b22"></a>「彼三明婆羅門，設有人來問難深義，不能 <a class="t" id="t0106b23"></a>具答。實如是不？」</p>
<p><a class="t-linehead" id="t-linehead0106b23"></a>答曰：「如是。」</p>
<p><a class="t-linehead" id="t-linehead0106b23"></a>時，婆悉咤、頗羅 <a class="t" id="t0106b24"></a>墮二人俱白佛言：「且置餘論，我聞沙門瞿曇 <a class="t" id="t0106b25"></a>明識梵道，能為人說，又與梵天相見往來 <a class="t" id="t0106b26"></a>言語，唯願沙門瞿曇以慈愍故，說梵天道， <a class="t" id="t0106b27"></a>開示演布。」</p>
<p><a class="t-linehead" id="t-linehead0106b27"></a>佛告婆悉咤：「我今問汝，隨意報 <a class="t" id="t0106b28"></a>我。云何？婆悉咤！彼心念國，去此遠近？」</p>
<p><a class="t-linehead" id="t-linehead0106b28"></a>答： <a class="t" id="t0106b29"></a>「近。」</p>
<p><a class="t-linehead" id="t-linehead0106b29"></a>「若使有人生長彼國，有餘人問彼國道 <a class="t" id="t0106c01"></a>徑，云何？婆悉咤！彼人生長彼國答彼道徑， <a class="t" id="t0106c02"></a>寧有疑不？」</p>
<p><a class="t-linehead" id="t-linehead0106c02"></a>答曰：「無疑。所以者何？彼國生長 <a class="t" id="t0106c03"></a>故。」</p>
<p><a class="t-linehead" id="t-linehead0106c03"></a>佛言：「正使彼人生長彼國，或可有疑；若 <a class="t" id="t0106c04"></a>有人來問我梵道，無疑也。所以者何？我常 <a class="t" id="t0106c05"></a>數數說彼梵道故。」</p>
<p><a class="t-linehead" id="t-linehead0106c05"></a>時，婆悉咤、頗羅墮俱白佛 <a class="t" id="t0106c06"></a>言：「且置此論，我聞沙門瞿曇明識梵道，能 <a class="t" id="t0106c07"></a>為人說，又與梵天相見往來言語，唯願沙 <a class="t" id="t0106c08"></a>門瞿曇以慈愍故，說於梵道，開示演布。」</p>
<p><a class="t-linehead" id="t-linehead0106c08"></a>佛 <a class="t" id="t0106c09"></a>言：「諦聽，善思，當為汝說。」</p>
<p><a class="t-linehead" id="t-linehead0106c09"></a>答言：「唯然，願樂欲 <a class="t" id="t0106c10"></a>聞。」</p>
<p><a class="t-linehead" id="t-linehead0106c10"></a>佛言：「若如來、至真、等正覺出現於世，十號 <a class="t" id="t0106c11"></a>具足，乃至四禪，於現法中而自娛樂。所以 <a class="t" id="t0106c12"></a>者何？斯由精勤，專念不忘，樂獨閑靜，不放 <a class="t" id="t0106c13"></a>逸故。彼以慈心遍滿一方，餘方亦爾，廣 <a class="t" id="t0106c14"></a>布無際，無二、無量，無恨、無害，遊戲此心而自 <a class="t" id="t0106c15"></a>娛樂：悲、喜、捨心遍滿一方，餘方亦爾，廣布 <a class="t" id="t0106c16"></a>無際，無二、無量，無有結恨，無惱害意，遊戲 <a class="t" id="t0106c17"></a>此心以自娛樂。云何？婆悉咤！梵天有恚心、 <a class="t" id="t0106c18"></a>無恚心耶？」</p>
<p><a class="t-linehead" id="t-linehead0106c18"></a>答曰：「無恚心也。」</p>
<p><a class="t-linehead" id="t-linehead0106c18"></a>又問：「行慈比丘 <a class="t" id="t0106c19"></a>有恚心、無恚心耶？」</p>
<p><a class="t-linehead" id="t-linehead0106c19"></a>答曰：「無恚心。」</p>
<p><a class="t-linehead" id="t-linehead0106c19"></a>佛言：「梵 <a class="t" id="t0106c20"></a>天無恚心，行慈比丘無恚心，無恚心、無恚心 <a class="t" id="t0106c21"></a>同趣，同解脫，是故梵天、比丘俱共同也。云何？ <a class="t" id="t0106c22"></a>婆悉咤！梵天有瞋心耶？無瞋心耶？」</p>
<p><a class="t-linehead" id="t-linehead0106c22"></a>答曰：「無 <a class="t" id="t0106c23"></a>也。」</p>
<p><a class="t-linehead" id="t-linehead0106c23"></a>又問：「行慈比丘有瞋心、無瞋心耶？」</p>
<p><a class="t-linehead" id="t-linehead0106c23"></a>答曰： <a class="t" id="t0106c24"></a>「無。」</p>
<p><a class="t-linehead" id="t-linehead0106c24"></a>佛言：「梵天無瞋心，行慈比丘無瞋心，無 <a class="t" id="t0106c25"></a>瞋心、無瞋心同趣，同解脫，是故梵天、比丘俱 <a class="t" id="t0106c26"></a>共同也。云何？婆悉咤！梵天有恨心、無恨心 <a class="t" id="t0106c27"></a>耶？」</p>
<p><a class="t-linehead" id="t-linehead0106c27"></a>答曰：「無。」</p>
<p><a class="t-linehead" id="t-linehead0106c27"></a>又 <span class="corr" title="[間&gt;問]">問</span> ：「行慈比丘有恨心、無恨心 <a class="t" id="t0106c28"></a>耶？」</p>
<p><a class="t-linehead" id="t-linehead0106c28"></a>答曰：「無。」</p>
<p><a class="t-linehead" id="t-linehead0106c28"></a>佛言：「梵天無恨心，行慈比丘無 <a class="t" id="t0106c29"></a>恨心，無恨心、無恨心同趣，同解脫，是故比丘、 <a class="t" id="t0107a01"></a>梵天俱共同也。云何？婆悉咤！梵天有家屬產 <a class="t" id="t0107a02"></a>業不？」</p>
<p><a class="t-linehead" id="t-linehead0107a02"></a>答曰：「無也。」</p>
<p><a class="t-linehead" id="t-linehead0107a02"></a>又問：「行慈比丘有家屬產 <a class="t" id="t0107a03"></a>業不耶？」</p>
<p><a class="t-linehead" id="t-linehead0107a03"></a>答曰：「無也。」</p>
<p><a class="t-linehead" id="t-linehead0107a03"></a>佛言：「梵天無家屬產 <a class="t" id="t0107a04"></a>業，行慈比丘亦無家屬產業，無家屬產業、 <a class="t" id="t0107a05"></a>無家屬產業同趣，同解脫，是故梵天、比丘俱 <a class="t" id="t0107a06"></a>共同也。云何？婆悉咤！梵天得自在不耶？」</p>
<p><a class="t-linehead" id="t-linehead0107a06"></a>答 <a class="t" id="t0107a07"></a>曰：「得自在。」</p>
<p><a class="t-linehead" id="t-linehead0107a07"></a>又問：「行慈比丘得自在耶？」</p>
<p><a class="t-linehead" id="t-linehead0107a07"></a>答 <a class="t" id="t0107a08"></a>曰：「得自在。」</p>
<p><a class="t-linehead" id="t-linehead0107a08"></a>佛言：「梵天得自在，行慈比丘得 <a class="t" id="t0107a09"></a>自在，得自在、得自在同趣，同解脫，是故梵 <a class="t" id="t0107a10"></a>天、比丘俱共同也。」</p>
<p><a class="t-linehead" id="t-linehead0107a10"></a>佛告婆悉咤：「當知行慈比 <a class="t" id="t0107a11"></a>丘身壞命終，如發箭之頃，生梵天上。」佛說 <a class="t" id="t0107a12"></a>是法時，婆悉咤、頗羅墮即於座上遠塵離 <a class="t" id="t0107a13"></a>垢，諸法法眼生。</p>
<p><a class="t-linehead" id="t-linehead0107a13"></a>爾時，婆悉咤、頗羅墮聞 <a class="t" id="t0107a14"></a>佛所說，歡喜奉行。</p>
<a class="t" id="t0107a15"></a>
<p class="endsutta"><span class="t-juanname">佛說長阿含經卷第十六</span></p>
</article>
<aside>
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
</aside>
</section>
</div></body></html>


