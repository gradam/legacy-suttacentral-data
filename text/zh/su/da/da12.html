<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="da12">
<article>
<div class="mirror hgroup">
<p class="division"><span class="mirror-left">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left">Chapter 2</span> <span class="mirror-right">第二分</span></p>
<h1 class="mirror-row">
<span class="mirror-left">12</span> <span class="mirror-right">（一二）三聚經</span>
</h1>
<a class="t" id="t0059b15"></a>
</div>
<p class="suttainfo"><span class="t-juanname">佛說長阿含經卷第十</span><br>
<a class="t" id="t0059b12"></a> <a class="t" id="t0059b13"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0059b14"></a>
<p><a class="t-linehead" id="t-linehead0059b15"></a>如是我聞：</p>
<p><a class="t-linehead" id="t-linehead0059b15"></a>一時，佛在舍衛國祇樹給孤獨園， <a class="t" id="t0059b16"></a>與大比丘眾千二百五十人俱。</p>
<p><a class="t-linehead" id="t-linehead0059b16"></a>爾時，世尊告 <a class="t" id="t0059b17"></a>諸比丘：「我與汝等說微妙法，義味清淨，梵 <a class="t" id="t0059b18"></a>行具足，謂三聚法。汝等諦聽！思惟念之！當 <a class="t" id="t0059b19"></a>為汝說。」時，諸比丘受教而聽。</p>
<p><a class="t-linehead" id="t-linehead0059b19"></a>佛告比丘：「三 <a class="t" id="t0059b20"></a>法聚者，一法趣惡趣。一法趣善趣。一法 <a class="t" id="t0059b21"></a>趣涅槃。云何一法趣于惡趣？謂無仁慈，懷 <a class="t" id="t0059b22"></a>毒害心，是謂一法將向惡趣。云何一法趣 <a class="t" id="t0059b23"></a>于善趣？謂不以惡心加於眾生，是為一 <a class="t" id="t0059b24"></a>法將向善趣。云何一法趣于涅槃？謂能精勤， <a class="t" id="t0059b25"></a>修身念處，是為一法將向涅槃。</p>
<p><a class="t-linehead" id="t-linehead0059b25"></a>「復有二法 <a class="t" id="t0059b26"></a>趣向惡趣，復有二法趣向善趣，復有二法 <a class="t" id="t0059b27"></a>趣向涅槃。云何二法趣向惡趣？一謂毀戒， <a class="t" id="t0059b28"></a>二謂破見。云何二法趣向善趣？一謂戒具，二 <a class="t" id="t0059b29"></a>謂見具。云何二法趣向涅槃？一謂為止，二 <a class="t" id="t0059c01"></a>謂為觀。</p>
<p><a class="t-linehead" id="t-linehead0059c01"></a>「復有三法趣向惡趣，三法向善趣， <a class="t" id="t0059c02"></a>三法向涅槃。云何三法向惡趣？謂三不善 <a class="t" id="t0059c03"></a>根：貪不善根、恚不善根、癡不善根。云何三法 <a class="t" id="t0059c04"></a>向善趣？謂三善根：無貪善根、無恚善根、無癡 <a class="t" id="t0059c05"></a>善根。云何三法趣向涅槃？謂三三昧：空三昧、 <a class="t" id="t0059c06"></a>無相三昧、無作三昧。</p>
<p><a class="t-linehead" id="t-linehead0059c06"></a>「又有四法趣向惡趣，四 <a class="t" id="t0059c07"></a>法向善趣，四法向涅槃。云何四法向惡趣？ <a class="t" id="t0059c08"></a>謂愛語、恚語、怖語、癡語。云何四法向善趣？謂 <a class="t" id="t0059c09"></a>不愛語、不恚語、不怖語、不癡語。云何四法向 <a class="t" id="t0059c10"></a>涅槃？謂四念處：身念處、受念處、意念處、法念 <a class="t" id="t0059c11"></a>處。</p>
<p><a class="t-linehead" id="t-linehead0059c11"></a>「復有五法向惡趣，五法向善趣，五法向 <a class="t" id="t0059c12"></a>涅槃。云何五法向惡趣？謂破五戒：殺、盜、婬 <a class="t" id="t0059c13"></a>逸、妄語、飲酒。云何五法向善趣？謂持五戒： <a class="t" id="t0059c14"></a>不殺、不盜、不婬、不欺、不飲酒。云何五法趣向 <a class="t" id="t0059c15"></a>涅槃？謂五根：信根、精進根、念根、定根、慧根。</p>
<p><a class="t-linehead" id="t-linehead0059c15"></a>「又 <a class="t" id="t0059c16"></a>有六法向惡趣，六法向善趣，六法向涅槃。 <a class="t" id="t0059c17"></a>云何六法向惡趣？謂六不敬：不敬佛、不敬 <a class="t" id="t0059c18"></a>法、不敬僧、不敬戒、不敬定、不敬父母。云 <a class="t" id="t0059c19"></a>何六法向善趣？謂六敬法：敬佛、敬法、敬僧、 <a class="t" id="t0059c20"></a>敬戒、敬定、敬父母。云何六法向涅槃？謂六 <a class="t" id="t0059c21"></a>思念：念佛、念法、念僧、念戒、念施、念天。</p>
<p><a class="t-linehead" id="t-linehead0059c21"></a>「又有七 <a class="t" id="t0059c22"></a>法向惡趣，七法向善趣，七法向涅槃。云何 <a class="t" id="t0059c23"></a>七法向惡趣？謂殺生、不與取、婬逸、妄語、兩舌、 <a class="t" id="t0059c24"></a>惡口、綺語。云何七法向善趣？謂不殺生、不盜、 <a class="t" id="t0059c25"></a>不婬、不欺、不兩舌、不惡口、不綺語。云何七法 <a class="t" id="t0059c26"></a>向涅槃？謂七覺意：念覺意、擇法覺意、精進 <a class="t" id="t0059c27"></a>覺意、猗覺意、定覺意、喜覺意、捨覺意。</p>
<p><a class="t-linehead" id="t-linehead0059c27"></a>「又有八 <a class="t" id="t0059c28"></a>法向惡趣，八法向善趣，八法向涅槃。云何 <a class="t" id="t0059c29"></a>八法向惡趣？謂八邪行：邪見、邪志、邪語、邪業、 <a class="t" id="t0060a01"></a>邪命、邪方便、邪念、邪定。云何八法向善趣？謂 <a class="t" id="t0060a02"></a>世正見：正志、正語、正業、正命、正方便、正念、正 <a class="t" id="t0060a03"></a>定。云何八法向涅槃？謂八賢聖道：正見、正志、 <a class="t" id="t0060a04"></a>正語、正業、正命、正方便、正念、正定。</p>
<p><a class="t-linehead" id="t-linehead0060a04"></a>「又有九法 <a class="t" id="t0060a05"></a>向惡趣，九法向善趣，九法向涅槃。云何九 <a class="t" id="t0060a06"></a>法向惡趣？謂九惱：有人已侵惱我，今侵惱 <a class="t" id="t0060a07"></a>我，當侵惱我；我所愛者，已侵惱，今侵惱，當 <a class="t" id="t0060a08"></a>侵惱；我所憎者，已愛敬，今愛敬，當愛敬。云 <a class="t" id="t0060a09"></a>何九法向善趣？謂九無惱：彼已侵我，我惱何 <a class="t" id="t0060a10"></a>益？已不生惱，今不生惱，當不生惱；我所 <a class="t" id="t0060a11"></a>愛者，彼已侵惱，我惱何益？已不生惱，今不 <a class="t" id="t0060a12"></a>生惱，當不生惱；我所憎者，彼已愛敬，我惱 <a class="t" id="t0060a13"></a>何益？已不生惱，當不生惱，今不生惱。云 <a class="t" id="t0060a14"></a>何九法向涅槃？謂九善法，一喜，二愛，三悅，四 <a class="t" id="t0060a15"></a>樂，五定，六實知，七除捨，八無欲，九解脫。</p>
<p><a class="t-linehead" id="t-linehead0060a15"></a>「又有十 <a class="t" id="t0060a16"></a>法向惡趣，十法向善趣，十法向涅槃。云何 <a class="t" id="t0060a17"></a>十法向惡趣？謂十不善：身殺、盜、婬，口兩舌、 <a class="t" id="t0060a18"></a>惡罵、妄言、綺語，意貪取、嫉妬、邪見。云何十法 <a class="t" id="t0060a19"></a>向善趣？謂十善行：身不殺、盜、婬，口不兩舌、 <a class="t" id="t0060a20"></a>惡罵、妄言、綺語，意不貪取、嫉妬、邪見。云何十 <a class="t" id="t0060a21"></a>法向涅槃？謂十直道：正見、正志、正語、正業、正 <a class="t" id="t0060a22"></a>命、正方便、正念、正定、正解脫、正智。諸比丘！如 <a class="t" id="t0060a23"></a>是十法，得至涅槃，是名三聚微妙正法，我 <a class="t" id="t0060a24"></a>為如來、為眾弟子所應作者，無不周備， <a class="t" id="t0060a25"></a>憂念汝等，故演經道；汝等亦宜自憂其身， <a class="t" id="t0060a26"></a>當處閑居、樹下思惟，勿為懈怠，今不勉力， <a class="t" id="t0060a27"></a>後悔無益。」</p>
<p><a class="t-linehead" id="t-linehead0060a27"></a>諸比丘聞佛所說，歡喜奉行。</p>
<a class="t" id="t0060a28"></a></article>
<div id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
</div>
</section>
</div></body></html>


