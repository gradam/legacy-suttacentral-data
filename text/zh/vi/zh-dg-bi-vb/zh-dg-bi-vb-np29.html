<!DOCTYPE html>
<html data-prev="zh-dg-bi-vb-np28" data-next="zh-dg-bi-vb-np30">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-dg-bi-vb-np29">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Nissaggiya Pācittiya 29</span>
<span class="mirror-right">尼薩耆波逸提二十九</span> </h1>
</div>
<p>
<a class="sc" id="1"></a>
<a class="t-linehead" id="0733b26"></a>
爾時婆伽婆。在毘舍離獼猴江側高閣講堂<a class="t" id="0733b27"></a>上。時毘舍離梨奢。有因緣應從一居士得<a class="t" id="0733b28"></a>財物。時有比丘尼。名迦羅。常出入此居士<a class="t" id="0733b29"></a>家。以為檀越。時梨奢語迦羅言。我欲及<a class="t" id="0733c01"></a>阿姨一財物事。報言可爾。即為辦其事。彼<a class="t" id="0733c02"></a>得財物歡喜。問言阿姨。欲須何物。報言<a class="t" id="0733c03"></a>止。此便為供養我已。彼復問言。阿姨。若<a class="t" id="0733c04"></a>有所須便說。報言且止。何須說。正使我有<a class="t" id="0733c05"></a>所須。俱不見與。居士報言但說。所須我當<a class="t" id="0733c06"></a>相與。彼即指示一衣價直千張疊言。我須<a class="t" id="0733c07"></a>如是衣。時居士皆共譏嫌言。比丘尼受取無<a class="t" id="0733c08"></a>厭。外自稱言我知正法。如是何有正法。云<a class="t" id="0733c09"></a>何乃索價直千張疊衣。正使檀越施與。猶應<a class="t" id="0733c10"></a>知足。彼即持與。復作是語。若我往者。足自<a class="t" id="0733c11"></a>辦此事。可不失此衣。時跋陀迦毘羅比丘<a class="t" id="0733c12"></a>尼。至親里家就座而坐。諸居士問言。阿<a class="t" id="0733c13"></a>姨。何所須欲。報言且止。便為供養我已。復<a class="t" id="0733c14"></a>語言但說。欲須何物。報言何須說。正使欲<a class="t" id="0733c15"></a>有所須俱不見與。報言當與。非為不與。<a class="t" id="0733c16"></a>但說。欲須何物。彼即指示價直千張疊衣。<a class="t" id="0733c17"></a>我須此衣。時諸居士譏嫌言。比丘尼受取無<a class="t" id="0733c18"></a>厭。外自稱言。我知正法。如是何有正法。乃<a class="t" id="0733c19"></a>索價直千張疊衣。正使檀越施與。猶應知<a class="t" id="0733c20"></a>足。即與衣已語言。比丘尼何用此貴價衣<a class="t" id="0733c21"></a>為。時諸比丘尼聞。其中有少欲知足行頭<a class="t" id="0733c22"></a>陀樂學戒知慚愧者。嫌責跋陀迦毘羅比<a class="t" id="0733c23"></a>丘尼。云何比丘尼。乃從彼索價直千張疊衣。<a class="t" id="0733c24"></a>時諸比丘尼往白諸比丘。諸比丘往白世尊。<a class="t" id="0733c25"></a>世尊爾時以此因緣集比丘僧。呵責迦羅<a class="t" id="0733c26"></a>跋陀迦毘羅比丘尼。汝所為非。非威儀非<a class="t" id="0733c27"></a>沙門法非淨行非隨順行。所不應為。云<a class="t" id="0733c28"></a>何乃從彼索價直千張疊衣。時世尊以無數<a class="t" id="0733c29"></a>方便呵責已告諸比丘。此迦羅跋陀迦毘羅<a class="t" id="0734a01"></a>比丘尼。多種有漏處最初犯戒。自今已去與<a class="t" id="0734a02"></a>比丘尼結戒。集十句義。乃至正法久住。欲<a class="t" id="0734a03"></a>說戒者當如是說。若比丘尼。乞重衣齊價<a class="t" id="0734a04"></a>直四張疊。過者尼薩耆波逸提。比丘尼義如<a class="t" id="0734a05"></a>上。重衣者。障寒衣也。衣者十種如上。若比<a class="t" id="0734a06"></a>丘尼求重衣時。極至十六條。若比丘尼求<a class="t" id="0734a07"></a>重衣價直過四張疊者。尼薩耆波逸提。此<a class="t" id="0734a08"></a>尼薩耆。當捨與僧如上。捨衣竟懺悔如上<a class="t" id="0734a09"></a>法。僧即應還彼比丘尼衣。作白二羯磨與<a class="t" id="0734a10"></a>如上。僧若不還。若受作五衣乃至數數著。一<a class="t" id="0734a11"></a>切突吉羅如上。比丘突吉羅。式叉摩那沙彌<a class="t" id="0734a12"></a>沙彌尼突吉羅。是謂為犯。不犯者。索齊四<a class="t" id="0734a13"></a>張疊若減。若從出家人乞。若彼為己己為<a class="t" id="0734a14"></a>彼。若不索而自得不犯。不犯者最初未制<a class="t" id="0734a15"></a>戒。癡狂心亂痛惱所纏。<span class="rule-number">二十九竟</span></p>
<a class="t" id="0734a16"></a>
</article>
<aside id="metaarea">
<p>
Text from CBETA.</p>
</aside>
</section>

</div>
</body>
</html>