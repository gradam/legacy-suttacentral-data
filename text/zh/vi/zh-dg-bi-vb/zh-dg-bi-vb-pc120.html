<!DOCTYPE html>
<html data-prev="zh-dg-bi-vb-pc119" data-next="zh-dg-bi-vb-pc121">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-dg-bi-vb-pc120">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Pācittiya 120</span>
<span class="mirror-right">波逸提一百二十</span> </h1>
</div>
<p>
<a class="sc" id="1"></a>
<a class="t-linehead" id="0754c16"></a>
爾時佛在舍衛國祇樹給孤獨園。時有比丘<a class="t" id="0754c17"></a>尼。度他乳兒婦女。留兒在家。後家中送兒<a class="t" id="0754c18"></a>還之。此比丘尼抱兒入村乞食。時諸居士<a class="t" id="0754c19"></a>見已皆共譏嫌言。此比丘尼。不知慚愧犯<a class="t" id="0754c20"></a>不淨行。外自稱言我修正法。如是何有正<a class="t" id="0754c21"></a>法。看此出家人生兒抱行乞食。時諸比丘尼<a class="t" id="0754c22"></a>聞。其中有少欲知足行頭陀樂學戒知慚<a class="t" id="0754c23"></a>愧者。呵責彼比丘尼言。汝云何乃度他乳<a class="t" id="0754c24"></a>兒婦女令諸居士譏嫌。往白諸比丘。諸比<a class="t" id="0754c25"></a>丘白佛。佛以此因緣集比丘僧。呵責彼比<a class="t" id="0754c26"></a>丘尼言。汝所為非。非威儀非沙門法。非淨<a class="t" id="0754c27"></a>行非隨順行。所不應為。云何度他乳兒婦<a class="t" id="0754c28"></a>女。以無數方便呵責已告諸比丘。此比丘<a class="t" id="0754c29"></a>尼多種有漏處最初犯戒。自今已去與比丘<a class="t" id="0755a01"></a>尼結戒。集十句義乃至正法久住。欲說戒<a class="t" id="0755a02"></a>者當如是說。若比丘尼度他乳兒婦女受<a class="t" id="0755a03"></a>具足戒波逸提。如是世尊與比丘尼結戒。<a class="t" id="0755a04"></a>時諸比丘尼。不知產乳不產乳。後乃知產<a class="t" id="0755a05"></a>乳。不知者無犯。自今已去當如是說戒。若<a class="t" id="0755a06"></a>比丘尼。知婦女乳兒。與授具足戒波逸提。<a class="t" id="0755a07"></a>比丘尼義如上。彼比丘尼。知他婦女有乳<a class="t" id="0755a08"></a>兒。度授具足戒。作三羯磨竟和上尼波逸<a class="t" id="0755a09"></a>提。白二羯磨竟三突吉羅。白一羯磨竟二<a class="t" id="0755a10"></a>突吉羅。白竟一突吉羅。白未竟突吉羅。未白<a class="t" id="0755a11"></a>前與剃髮與出家與著衣與授戒若集眾<a class="t" id="0755a12"></a>眾滿。一切突吉羅。比丘突吉羅。是謂為犯。<a class="t" id="0755a13"></a>不犯者。若不知。信彼人言。信可信人言。或<a class="t" id="0755a14"></a>信父母語。而度與授具足戒已。後送兒<a class="t" id="0755a15"></a>來不犯。其母疑。不敢抱養。佛言。若未能自<a class="t" id="0755a16"></a>活。聽如母法乳養至斷乳止。後母與此兒<a class="t" id="0755a17"></a>同處宿有疑。佛言。自今已去聽未斷乳者無<a class="t" id="0755a18"></a>犯。無犯者。最初未制戒。癡狂心亂痛惱所<a class="t" id="0755a19"></a>纏。<span class="rule-number">二十</span></p>
<a class="t" id="0755a20"></a>
</article>
<div id="metaarea">
<p>
Text from CBETA.</p>
</div>
</section>
<a class="previous" href="/zh/zh-dg-bi-vb-pc119">◀ Pācittiyā 119</a><a class="top" href="#">
▲ TOP </a><a class="next" href="/zh/zh-dg-bi-vb-pc121">Pācittiyā 121 ▶</a>
</div>
</body>
</html>