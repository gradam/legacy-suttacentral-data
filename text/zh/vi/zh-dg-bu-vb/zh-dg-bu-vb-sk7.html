<!DOCTYPE html>
<html data-prev="zh-dg-bu-vb-sk6" data-next="zh-dg-bu-vb-sk8">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-dg-bu-vb-sk7">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Sekhiya 7</span><span class="mirror-right">應當學法 七</span>
</h1>
</div>
<p>
<a class="sc" id="1"></a>
<a class="t-linehead" id="0699b13"></a>
爾時佛在舍衛國祇樹給孤獨園。爾時六群<a class="t" id="0699b14"></a>比丘。以衣覆頭入白衣舍。諸居士見已皆<a class="t" id="0699b15"></a>譏嫌言。此沙門釋子不知慚愧。外自稱言。<a class="t" id="0699b16"></a>我知正法。如是有何正法。衣覆頭行似<a class="t" id="0699b17"></a>如盜賊。時諸比丘聞。其中有少欲知足行頭<a class="t" id="0699b18"></a>陀樂學戒知慚愧者。嫌責六群比丘言。<a class="t" id="0699b19"></a>汝等云何持衣覆頭入白衣舍。比丘往世<a class="t" id="0699b20"></a>尊所。頭面禮足在一面坐。以此因緣具白<a class="t" id="0699b21"></a>世尊。世尊爾時以此因緣集比丘僧。呵責<a class="t" id="0699b22"></a>六群比丘言。汝所為非。非威儀非沙門法<a class="t" id="0699b23"></a>非淨行非隨順行。所不應為。云何汝等衣<a class="t" id="0699b24"></a>覆頭入白衣舍。以無數方便呵責六群比<a class="t" id="0699b25"></a>丘已告諸比丘言。此癡人多種有漏處最<a class="t" id="0699b26"></a>初犯戒。自今已去與比丘結戒。集十句義<a class="t" id="0699b27"></a>乃至正法久住。欲說戒者當如是說。不得<a class="t" id="0699b28"></a>覆頭入白衣舍。式叉迦羅尼。比丘義如<a class="t" id="0699b29"></a>上。白衣舍者村落也。覆頭者。若以樹葉。<a class="t" id="0699c01"></a>若以碎段物。若衣覆頭行入白衣舍。故作<a class="t" id="0699c02"></a>犯應懺突吉羅。以故作故。犯非威儀突吉<a class="t" id="0699c03"></a>羅。若不故作犯突吉羅。比丘尼突吉羅。式<a class="t" id="0699c04"></a>叉摩那沙彌沙彌尼突吉羅。是謂為犯。不犯<a class="t" id="0699c05"></a>者。或時有如是病。或時患寒。或頭上瘡<a class="t" id="0699c06"></a>生。或命難梵行難覆頭而走無犯。無犯<a class="t" id="0699c07"></a>者。最初未制戒。癡狂心亂痛惱所纏。<span class="rule-number">七竟</span></p>
<a class="t" id="0699c08"></a>
</article>
<aside id="metaarea">
<p>
Text from CBETA.</p>
</aside>
</section>

</div>
</body>
</html>