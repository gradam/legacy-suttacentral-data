<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-dg-bu-vb-pd4">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pāṭidesanīya 4</span>
<span class="mirror-right">波羅提提舍尼法 四</span> </h1>
</div>
<p>
<a class="sc" id="1"></a>
<a class="t-linehead" id="0697c01"></a>
爾時佛在釋翅搜國迦維羅衛尼拘類園<a class="t" id="0697c02"></a>中。舍夷城中諸婦女俱梨諸女人。持飲食詣<a class="t" id="0697c03"></a>僧伽藍中供養。時諸盜賊聞之。於道路嬈<a class="t" id="0697c04"></a>觸。時諸比丘聞。往白世尊。世尊言。自今已<a class="t" id="0697c05"></a>去。諸比丘應語諸婦女。莫出道路有賊恐<a class="t" id="0697c06"></a>怖。若已出城應語言。莫至僧伽藍中。道<a class="t" id="0697c07"></a>路有賊恐怖。自今已去與比丘結戒。集十<a class="t" id="0697c08"></a>句義乃至正法久住。欲說戒者當如是說。<a class="t" id="0697c09"></a>若比丘在阿蘭若有疑恐怖處住。僧伽藍<a class="t" id="0697c10"></a>外不受食。僧伽藍內受食而食。當向餘比<a class="t" id="0697c11"></a>丘悔過言。大德。我犯可呵法。我今向大德<a class="t" id="0697c12"></a>悔過。是法名悔過法。如是世尊與諸比丘<a class="t" id="0697c13"></a>結戒。時諸檀越。先知有疑恐怖而故持食<a class="t" id="0697c14"></a>來。諸比丘疑不敢受食。佛言。自今已去聽<a class="t" id="0697c15"></a>諸比丘受如是食。時諸病比丘亦疑不敢<a class="t" id="0697c16"></a>受如是食。佛言。自今已去聽諸病比丘<a class="t" id="0697c17"></a>受如是食。時有施主。以食置地與。若教<a class="t" id="0697c18"></a>人與。諸比丘疑不敢受。佛言。自今已去聽<a class="t" id="0697c19"></a>諸比丘受如是食。自今已去當如是說戒。<a class="t" id="0697c20"></a>若比丘在阿蘭若<span class="gaiji">逈
<!--gaiji,迥,1[這-言+向],2&#x9008;,3-->
</span>遠有疑恐怖處。若比丘<a class="t" id="0697c21"></a>在如是阿蘭若處住。先不語檀越。若僧伽<a class="t" id="0697c22"></a>藍外不受食。在僧伽藍內無病自手受食<a class="t" id="0697c23"></a>食者。應向餘比丘悔過言。大德。我犯可呵<a class="t" id="0697c24"></a>法。我今向大德悔過。是法名悔過法。比丘<a class="t" id="0697c25"></a>義如上。阿蘭若處者。去村五百弓。遮摩羅<a class="t" id="0697c26"></a>國弓量法也。有疑恐怖者。疑有賊盜恐<a class="t" id="0697c27"></a>怖。病者如上說。若阿蘭若比丘。在如是<span class="gaiji">逈
<!--gaiji,迥,1[這-言+向],2&#x9008;,3-->
</span>
<a class="t" id="0697c28"></a>
遠處住。若先不語檀越。於僧伽藍外不受<a class="t" id="0697c29"></a>食。僧伽藍內無病自手受食食咽咽波羅提<a class="t" id="0698a01"></a>提舍尼。比丘尼突吉羅。式叉摩那沙彌沙彌<a class="t" id="0698a02"></a>尼突吉羅。是謂為犯。不犯者。若先語檀越。<a class="t" id="0698a03"></a>若有病。若置地與。若教人與。若來受教<span class="gaiji">勅
<!--gaiji,敕,1[束*力],2&#x52C5;,3-->
</span>
<a class="t" id="0698a04"></a>
聽法時。比丘自有私食令授與者無犯。<a class="t" id="0698a05"></a>無犯者。最初未制戒。癡狂心亂痛惱所纏<a class="t" id="0698a06"></a>。<span class="rule-number">四竟</span></p>
<a class="t" id="0698a07"></a>
</article>
<div id="metaarea">
<p>
Text from CBETA.</p>
</div>
</section>
<a class="previous" href="/zh/zh-dg-bu-vb-pd3">◀ Pāṭidesanīyā 3</a><a class="top" href="#">
▲ TOP </a><a class="next" href="/zh/zh-dg-bu-vb-sk1">Sekhiyā 1 ▶</a>
</div>
</body>
</html>