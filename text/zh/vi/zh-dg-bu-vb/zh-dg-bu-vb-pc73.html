<!DOCTYPE html>
<html data-prev="zh-dg-bu-vb-pc72" data-next="zh-dg-bu-vb-pc74">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-dg-bu-vb-pc73">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 73</span><span class="mirror-right">波逸提七十三</span>
</h1>
</div>
<p>
<a class="sc" id="1"></a>
<a class="t-linehead" id="0686a19"></a>
爾時佛在舍衛國祇樹給孤獨園。時六群比<a class="t" id="0686a20"></a>丘中有一比丘。當說戒時犯罪。自知罪障。<a class="t" id="0686a21"></a>恐清淨比丘發舉。便先詣清淨比丘所語言。<a class="t" id="0686a22"></a>我今始知是法戒經所載半月半月說戒經<a class="t" id="0686a23"></a>來。諸比丘察知。六群比丘布薩時犯戒。自<a class="t" id="0686a24"></a>知罪障。恐清淨比丘發舉。便先詣清淨比丘<a class="t" id="0686a25"></a>所語言。我今始知此法戒經所載半月半<a class="t" id="0686a26"></a>月說戒經來。諸比丘聞。其中有少欲知足<a class="t" id="0686a27"></a>行頭陀樂學戒知慚愧者。嫌責六群比<a class="t" id="0686a28"></a>丘言。云何汝等。說戒時犯罪而自知罪障。<a class="t" id="0686a29"></a>恐清淨比丘發舉。便先詣清淨比丘所語言。<a class="t" id="0686b01"></a>半月半月說戒經來。我今始知此法戒經<a class="t" id="0686b02"></a>所載。爾時諸比丘往世尊所。頭面禮足在<a class="t" id="0686b03"></a>一面坐。以此因緣具白世尊。世尊爾時以<a class="t" id="0686b04"></a>此因緣集比丘僧。呵責六群比丘言。汝所<a class="t" id="0686b05"></a>為非。非威儀非沙門法非淨行非隨順<a class="t" id="0686b06"></a>行。所不應為。云何說戒時犯罪。自知罪<a class="t" id="0686b07"></a>障。恐清淨比丘發舉。便先詣清淨比丘所語<a class="t" id="0686b08"></a>言。我今始知此法戒經所載半月半月說<a class="t" id="0686b09"></a>戒經來。爾時世尊以無數方便呵責六群<a class="t" id="0686b10"></a>比丘中一比丘已告諸比丘言。此愚癡人。<a class="t" id="0686b11"></a>多種有漏處最初犯戒。自今已去與比丘結<a class="t" id="0686b12"></a>戒。集十句義乃至正法久住。欲說戒者當<a class="t" id="0686b13"></a>如是說。若比丘說戒時作如是語。我今始<a class="t" id="0686b14"></a>知此法戒經所載半月半月說戒經來。<a class="t" id="0686b15"></a>餘比丘知是比丘若二若三說戒中坐何況<a class="t" id="0686b16"></a>多。彼比丘無如無解。若犯罪應如法治。更<a class="t" id="0686b17"></a>重增無知罪。語言長老。汝無利不善得。汝<a class="t" id="0686b18"></a>說戒時。不用心念不一心攝耳聽法。彼<a class="t" id="0686b19"></a>無知故波逸提。比丘義如上。彼比丘若自說<a class="t" id="0686b20"></a>戒時。若他說戒時。若誦戒時。作如是語。長<a class="t" id="0686b21"></a>老。我今始知是法戒經所載半月半月說<a class="t" id="0686b22"></a>戒經來。餘比丘。知是比丘二三在布薩中<a class="t" id="0686b23"></a>坐何況多。彼比丘無知無解隨所犯罪。應<a class="t" id="0686b24"></a>如法治應重增無知罪。長老。汝無利不善<a class="t" id="0686b25"></a>得。汝說戒時。不善用意思惟。不一心聽<a class="t" id="0686b26"></a>法。無知故重與波逸提。若不與者彼比丘<a class="t" id="0686b27"></a>突吉羅。比丘尼波逸提。式叉摩那沙彌沙彌<a class="t" id="0686b28"></a>尼突吉羅。是謂為犯。不犯者。若未曾聞說<a class="t" id="0686b29"></a>戒今始聞。若未曾聞廣說今始聞。若戲笑<a class="t" id="0686c01"></a>語若疾疾語若獨語若夢中語。欲說此錯<a class="t" id="0686c02"></a>說彼無犯。無犯者。最初未制戒。癡狂心亂<a class="t" id="0686c03"></a>痛惱所纏。<span class="rule-number">七十三竟</span>◎</p>
<a class="t" id="0686c04"></a>
</article>
<aside id="metaarea">
<p>
Text from CBETA.</p>
</aside>
</section>
<a class="previous" href="/zh/zh-dg-bu-vb-pc72">◀ Pācittiyā 72</a><a class="top" href="#">
▲ TOP </a><a class="next" href="/zh/zh-dg-bu-vb-pc74">Pācittiyā 74 ▶</a>
</div>
</body>
</html>