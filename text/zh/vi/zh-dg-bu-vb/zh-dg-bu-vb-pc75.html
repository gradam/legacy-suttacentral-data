<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-dg-bu-vb-pc75">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 75</span><span class="mirror-right">波逸提七十五</span>
</h1>
</div>
<p>
<a class="sc" id="1"></a>
<a class="t-linehead" id="0687a15"></a>
爾時佛在舍衛國祇樹給孤獨園。時有眾<a class="t" id="0687a16"></a>多比丘集在一處共論法毘尼。時六群比<a class="t" id="0687a17"></a>丘自相謂言。看此諸比丘共集一處。似欲<a class="t" id="0687a18"></a>為我等作羯磨。即從坐起而去。諸比丘語<a class="t" id="0687a19"></a>言。汝等且住勿去。眾僧有事而故去不住。<a class="t" id="0687a20"></a>其中有少欲知足行頭陀樂學戒知慚愧<a class="t" id="0687a21"></a>者。嫌責六群比丘言。眾僧集欲論法事。云<a class="t" id="0687a22"></a>何便從坐起去。爾時諸比丘往至世尊所。<a class="t" id="0687a23"></a>頭面禮足在一面坐。以此因緣具白世尊。<a class="t" id="0687a24"></a>世尊爾時以此因緣集比丘僧。呵責六群<a class="t" id="0687a25"></a>比丘言。汝所為非。非威儀非沙門法非<a class="t" id="0687a26"></a>淨行非隨順行。所不應為。云何汝等。眾僧<a class="t" id="0687a27"></a>集欲論法事。從坐起而去。世尊以無數方<a class="t" id="0687a28"></a>便呵責已告諸比丘。此六群比丘癡人。多<a class="t" id="0687a29"></a>種有漏處最初犯戒。自今已去與比丘結戒。<a class="t" id="0687b01"></a>集十句義乃至正法久住。欲說戒者當如<a class="t" id="0687b02"></a>是說。若比丘。眾僧斷事未竟起去者波逸<a class="t" id="0687b03"></a>提。如是世尊與比丘結戒。諸比丘或營僧<a class="t" id="0687b04"></a>事。或營塔寺事。或瞻視病比丘事疑。佛言。<a class="t" id="0687b05"></a>自今已去聽與欲。自今已去當如是說戒。<a class="t" id="0687b06"></a>若比丘。眾僧斷事未竟。不與欲而起去波<a class="t" id="0687b07"></a>逸提。比丘義如上。僧者一說戒一羯磨。事者<a class="t" id="0687b08"></a>有十八破僧事法非法乃至說不說。若比丘。<a class="t" id="0687b09"></a>僧斷事未竟而起去。動足出戶外波逸提。<a class="t" id="0687b10"></a>一足在戶外一足在戶內。方便欲去而不<a class="t" id="0687b11"></a>去。若共期欲去而不去。一切突吉羅。比丘<a class="t" id="0687b12"></a>尼波逸提。式叉摩那沙彌沙彌尼突吉羅。是<a class="t" id="0687b13"></a>謂為犯。不犯者。有僧事塔寺事。有瞻視病<a class="t" id="0687b14"></a>人事。與欲無犯。若口噤不能與欲。若非<a class="t" id="0687b15"></a>法羯磨非毘尼羯磨。或為僧事。或為塔寺<a class="t" id="0687b16"></a>事。或為和上同和上阿闍梨同阿闍梨。<a class="t" id="0687b17"></a>或為知識親厚方便。為作損減無利作無<a class="t" id="0687b18"></a>住處羯磨。如是不與欲去一切無犯。無犯<a class="t" id="0687b19"></a>者最初未制戒。癡狂心亂痛惱所纏。<span class="rule-number">七十五竟</span></p>
<a class="t" id="0687b20"></a>
</article>
<div id="metaarea">
<p>
Text from CBETA.</p>
</div>
</section>
<a class="previous" href="/zh/zh-dg-bu-vb-pc74">◀ Pācittiyā 74</a><a class="top" href="#">
▲ TOP </a><a class="next" href="/zh/zh-dg-bu-vb-pc76">Pācittiyā 76 ▶</a>
</div>
</body>
</html>