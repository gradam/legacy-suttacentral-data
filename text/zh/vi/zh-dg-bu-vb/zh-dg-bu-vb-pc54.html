<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">
<div id="toc">
</div>
<section class="sutta" id="zh-dg-bu-vb-pc54">
<article>
<hgroup class="mirror">
<h2 class="mirror-row">
<span class="mirror-left">Dharmaguptaka Vinaya</span>
<span class="mirror-right">四分律</span> </h2>
<h3 class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </h3>
<h1 class="mirror-row">
<span class="mirror-left">Pācittiya 54</span><span class="mirror-right">波逸提五十四</span>
</h1>
</hgroup>
<p>
<a class="sc" id="1"></a>
<a class="t-linehead" id="0673a24"></a>
爾時佛在拘睒毘國瞿師羅園中。爾時闡陀<a class="t" id="0673a25"></a>欲犯戒。諸比丘諫言。汝莫作此意不應爾。<a class="t" id="0673a26"></a>時闡陀不從諸比丘諫即便犯戒。諸比丘<a class="t" id="0673a27"></a>聞已。其中有少欲知足行頭陀樂學戒知<a class="t" id="0673a28"></a>慚愧者。嫌責闡陀言。云何闡陀欲犯戒。諸<a class="t" id="0673a29"></a>比丘諫而不從語便犯耶時諸比丘往世尊<a class="t" id="0673b01"></a>所。頭面禮足已在一面坐。以此因緣具<a class="t" id="0673b02"></a>白世尊。世尊爾時以此因緣集比丘僧。呵<a class="t" id="0673b03"></a>責闡陀言。汝所為非。非威儀非沙門法非<a class="t" id="0673b04"></a>淨行非隨順行。所不應為。云何闡陀。諸比<a class="t" id="0673b05"></a>丘諫而不從語便犯戒耶。以無數方便呵<a class="t" id="0673b06"></a>責闡陀已告諸比丘。此癡人多種有漏處最<a class="t" id="0673b07"></a>初犯戒。自今已去與比丘結戒。集十句義<a class="t" id="0673b08"></a>乃至正法久住。欲說戒者當如是說。若比<a class="t" id="0673b09"></a>丘不受諫者波逸提。比丘義如上。不受諫<a class="t" id="0673b10"></a>者。若他遮言莫作是不應爾。然故作犯根<a class="t" id="0673b11"></a>本不從語突吉羅。若自知我所作非。然故<a class="t" id="0673b12"></a>作犯根本不從語者波逸提。比丘尼波逸<a class="t" id="0673b13"></a>提。式叉摩那沙彌沙彌尼突吉羅。是謂為犯。<a class="t" id="0673b14"></a>不犯者若無智人來諫者報言。汝可問汝師<a class="t" id="0673b15"></a>和上學問誦經知諫法然後可諫。若諫者<a class="t" id="0673b16"></a>當用。若戲笑語若獨處語若在夢中語。若欲<a class="t" id="0673b17"></a>說此乃錯說彼一切無犯。無犯者。最初未<a class="t" id="0673b18"></a>制戒。癡狂心亂痛惱所纏。<span class="rule-number">五十四竟</span></p>
<a class="t" id="0673b19"></a>
</article>
<div id="metaarea">
<p>
Text from CBETA.</p>
</div>
</section>
<a class="previous" href="/zh/zh-dg-bu-vb-pc53">◀ Pācittiyā 53</a><a class="top" href="#">
▲ TOP </a><a class="next" href="/zh/zh-dg-bu-vb-pc55">Pācittiyā 55 ▶</a>
</div>
</body>
</html>