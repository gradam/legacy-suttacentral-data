<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">
<div id="toc">
</div>
<section class="sutta" id="zh-sv-bu-vb-pc16">
<article>
<hgroup class="mirror">
<h2 class="mirror-row">
<span class="mirror-left">Sarvāstivāda Vinaya</span>
<span class="mirror-right">十誦律</span> </h2>
<h3 class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </h3>
<h1 class="mirror-row">
<span class="mirror-left">Pācittiya 16</span>
<span class="mirror-right">波夜提之十六</span> </h1>
</hgroup>
<p>
<a class="sc" id="1"></a>
<a class="t-linehead" id="0078b07"></a>
佛在舍衛國。爾時長老耶舍。與五百眷屬俱。<a class="t" id="0078b08"></a>來向舍衛國欲安居。時諸比丘皆作安居先<a class="t" id="0078b09"></a>事。謂塞壁孔罅。塞土墮孔罅。補缺壞。解治<a class="t" id="0078b10"></a>繩床。抖擻被枕。爾時六群比丘懈惰不作。<a class="t" id="0078b11"></a>遙見他作便生是念。我等上座。須彼作竟受<a class="t" id="0078b12"></a>臥具已。當於後入隨上座驅起。作是念已。諸<a class="t" id="0078b13"></a>比丘作竟受臥具已。六群比丘便隨後入。諸<a class="t" id="0078b14"></a>比丘問六群比丘。汝共我等來作先事不。答<a class="t" id="0078b15"></a>言。不作。諸比丘言。汝等共我等來不作先<a class="t" id="0078b16"></a>事。我等作先事竟。我不起。六群比丘言。如佛<a class="t" id="0078b17"></a>所說。隨上座次第受房。不說不作先事者不<a class="t" id="0078b18"></a>與。我是上座。云何不起。六群比丘大力勦<a class="t" id="0078b19"></a>健。不大謹慎。即強牽出。是比丘柔軟樂人。<a class="t" id="0078b20"></a>頭手傷壞<span class="gaiji">鉢<!--gaiji,缽,1[金*本],2&#x9262;,3-->
</span>破衣裂。是中有比丘。少欲知足<a class="t" id="0078b21"></a>行頭陀。聞是事已心不喜。種種因緣訶責。<a class="t" id="0078b22"></a>云何名比丘。比丘房中瞋恨不<span class="gaiji">憙<!--gaiji,,1[喜/心],2&#x6199;,3-->
</span>。便強牽出。<a class="t" id="0078b23"></a>種種因緣訶已。向佛廣說。佛以是事集比丘<a class="t" id="0078b24"></a>僧。知而故問六群比丘。汝等實作是事不。答<a class="t" id="0078b25"></a>言。實作世尊。佛以種種因緣訶責。云何名<a class="t" id="0078b26"></a>比丘。比丘房中瞋恨不<span class="gaiji">憙<!--gaiji,,1[喜/心],2&#x6199;,3-->
</span>。便強牽出。種種因<a class="t" id="0078b27"></a>緣訶已。語諸比丘。以十利故。與諸比丘結戒。<a class="t" id="0078b28"></a>從今是戒應如是說。若比丘。比丘房中瞋恨<a class="t" id="0078b29"></a>不<span class="gaiji">憙<!--gaiji,,1[喜/心],2&#x6199;,3-->
</span>。便自牽出若使人牽。出癡人遠去不應<a class="t" id="0078c01"></a>住此。除彼因緣波逸提。比丘房者。或屬僧或<a class="t" id="0078c02"></a>屬一人。極小乃至容四威儀行立坐臥。瞋恨<a class="t" id="0078c03"></a>者。不隨意故。不<span class="gaiji">憙<!--gaiji,,1[喜/心],2&#x6199;,3-->
</span>者。瞋不<span class="gaiji">憙<!--gaiji,,1[喜/心],2&#x6199;,3-->
</span>見故。自牽者。自<a class="t" id="0078c04"></a>手牽出。使牽者。教他牽。若從床上至地。從房<a class="t" id="0078c05"></a>內至戶。從戶至行來處。從高上至下處。從土<a class="t" id="0078c06"></a>埵上至地。波逸提。波逸提者。煮燒覆障。若不<a class="t" id="0078c07"></a>悔過。能障礙道。是中犯者。若比丘瞋恨不<span class="gaiji">憙<!--gaiji,,1[喜/心],2&#x6199;,3-->
</span>
<a class="t" id="0078c08"></a>
牽捉比丘。能牽者波逸提。不能牽突吉羅。若<a class="t" id="0078c09"></a>使他牽。能者波逸提。不能者突吉羅。若從坐<a class="t" id="0078c10"></a>床上。能牽者波逸提。不能者突吉羅。若從臥<a class="t" id="0078c11"></a>床上房內戶外行處高上土埵上。若能牽者<a class="t" id="0078c12"></a>波逸提。不能者突吉羅。隨自牽隨教牽。皆<a class="t" id="0078c13"></a>波逸提突吉羅。若房舍欲破故牽出。不犯<a class="t" id="0078c14"></a>。<span class="rule-number">十六竟</span></p>
<a class="t" id="0078c15"></a>
</article>
<div id="metaarea">
<p>
Text from CBETA.</p>
</div>
</section>
<a class="previous" href="/zh/zh-sv-bu-vb-pc15">◀ Pācittiyā 15</a><a class="top" href="#">
▲ TOP </a><a class="next" href="/zh/zh-sv-bu-vb-pc17">Pācittiyā 17 ▶</a>
</div>
</body>
</html>