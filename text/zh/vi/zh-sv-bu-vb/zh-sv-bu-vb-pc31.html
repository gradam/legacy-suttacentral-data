<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">
<div id="toc">
</div>
<section class="sutta" id="zh-sv-bu-vb-pc31">
<article>
<div class="mirror hgroup">
<p class="division">
<span class="mirror-left">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 31</span>
<span class="mirror-right">波夜提之三十一</span> </h1>
</div>
<p>
<a class="sc" id="1"></a>
<a class="t-linehead" id="0086c29"></a>
佛在舍衛國。爾時有一居士。以無常因緣故。<a class="t" id="0087a01"></a>亡失田宅家人死盡。但有一兒在是中。聞<a class="t" id="0087a02"></a>說飯佛及僧者生忉利天。即發是願。我若飯<a class="t" id="0087a03"></a>佛及僧者。善作是願已復念。我今無所有。當<a class="t" id="0087a04"></a>行客作。爾時舍衛國有一富貴居士。多有田<a class="t" id="0087a05"></a>宅人民金銀財物。種種福德威相成就。時<a class="t" id="0087a06"></a>小兒往到其舍。語居士言。我為汝客作。居<a class="t" id="0087a07"></a>士問言。汝何所能。答言。我能書能讀書能<a class="t" id="0087a08"></a>算數。能相金銀錢相毛。相絲綿絹相珠相能<a class="t" id="0087a09"></a>坐金肆銀肆珠肆銅肆客作肆。居士言。汝一<a class="t" id="0087a10"></a>歲作索幾許物。答言千金錢。居士言。汝小<a class="t" id="0087a11"></a>兒不知。今世飢儉食尚難得。何況索價。是<a class="t" id="0087a12"></a>小兒言。我多技能如是。上中下相共決<a class="t" id="0087a13"></a>斷。定雇金錢五百。小兒言。我應多得價直。<a class="t" id="0087a14"></a>我急故今與汝作。當共言要。歲盡一時償我<a class="t" id="0087a15"></a>價。居士聞已作是念。自有作人作便索價。語<a class="t" id="0087a16"></a>是小兒言。汝莫憂愁。歲竟當一時與汝。居<a class="t" id="0087a17"></a>士安著肆上。時是小兒好看市肆。是居士先<a class="t" id="0087a18"></a>不得大利。今得再三倍。是居士過一月已。檢<a class="t" id="0087a19"></a>校肆中。得三倍利。居士自念。若以是物我<a class="t" id="0087a20"></a>自在坐肆。不得是利。此客作人多有福德。<a class="t" id="0087a21"></a>今得是利皆由小兒。即將去著田上。於田中<a class="t" id="0087a22"></a>了了勤作。好看守護。先倉不滿今皆倍滿。歲<a class="t" id="0087a23"></a>竟看倉。先不滿者今三倍滿。居士復念。即<a class="t" id="0087a24"></a>以是田作處。我自在中不得是利。是小兒多<a class="t" id="0087a25"></a>有福德。我倉藏滿皆是小兒力。歲竟小<a class="t" id="0087a26"></a>兒到居士所。一時索價。居士小避去作是<a class="t" id="0087a27"></a>念。是兒若得價者。便捨我去。是以小避非<a class="t" id="0087a28"></a>不欲與。是小兒數來索價。居士言。汝急索<a class="t" id="0087a29"></a>價欲作何物。答言居士。我聞人說飯佛及僧<a class="t" id="0087b01"></a>生忉利天。以是故。我一歲客作。欲飯佛及<a class="t" id="0087b02"></a>僧生忉利天。居士聞是語即生信心。是兒為<a class="t" id="0087b03"></a>他故。能一歲受勤苦。居士言。欲何處作。答<a class="t" id="0087b04"></a>言。欲祇桓中作。是居士方便欲令好人入<a class="t" id="0087b05"></a>其舍。作是念已。語小兒言。祇桓中少釜<a class="t" id="0087b06"></a>鑊<span class="gaiji">瓫<!--gaiji,盆,1[分/瓦],2&#x74EB;,3-->
</span>器薪草作人。不如我家多有釜鑊<span class="gaiji">瓫<!--gaiji,盆,1[分/瓦],2&#x74EB;,3-->
</span>器<a class="t" id="0087b07"></a>薪草作人種種具足。正使乏少我當相助。汝<a class="t" id="0087b08"></a>請佛及僧來就我舍。小兒即出居士舍。向祇<a class="t" id="0087b09"></a>陀林去。爾時世尊晡時與無數大眾圍繞說<a class="t" id="0087b10"></a>法。時小兒遙見佛在樹林中。善攝諸根成就<a class="t" id="0087b11"></a>第一寂滅。身出光焰如真金聚端正殊特令<a class="t" id="0087b12"></a>人心淨。見已往到佛所。頭面禮足在一面<a class="t" id="0087b13"></a>坐。佛為小兒種種因緣說法。示教利喜已默<a class="t" id="0087b14"></a>然。是小兒從坐起合掌白佛言。願世尊。明日<a class="t" id="0087b15"></a>及僧受我請。佛默然受。是兒知佛默然受已。<a class="t" id="0087b16"></a>頭面禮足右遶而去。還居士舍。通夜辦種種<a class="t" id="0087b17"></a>多美飲食。爾時舍衛國節日早起。白衣多持<a class="t" id="0087b18"></a><span class="gaiji">猪<!--gaiji,豬,1[狂-王+者],2&#x732A;,3-->
</span>肉乾糒與眾僧。諸比丘受取<span class="gaiji">甞<!--gaiji,嘗,1[嘗-旨+甘],2&#x751E;,3-->
</span>看。漸漸多<a class="t" id="0087b19"></a>噉飽滿。是小兒通夜辦多美飲食已。早起敷<a class="t" id="0087b20"></a>坐處。往白佛言。食具已辦佛自知時。諸比<a class="t" id="0087b21"></a>丘往居士舍。佛自房住迎食分。是小兒見僧<a class="t" id="0087b22"></a>坐已。自手行水。持食欲著上座<span class="gaiji">鉢<!--gaiji,缽,1[金*本],2&#x9262;,3-->
</span>中。上座言<a class="t" id="0087b23"></a>少著。第二上座言莫多著。第三上座言著<a class="t" id="0087b24"></a>半。如是展轉少與。莫多與與半。一切僧皆<a class="t" id="0087b25"></a>悉作是語。小兒往看飯處猶不大減。次看<a class="t" id="0087b26"></a>羹處亦不大減。看<span class="gaiji">瓫<!--gaiji,盆,1[分/瓦],2&#x74EB;,3-->
</span>器中皆滿不減。爾時小<a class="t" id="0087b27"></a>兒至上座前言。為慈愍我故不食耶。為以世<a class="t" id="0087b28"></a>儉故。為以我一歲客作勤苦故。為食不熟不<a class="t" id="0087b29"></a>香不美故上座直性言。我不以慈愍。不以世<a class="t" id="0087c01"></a>儉。不以客作勤苦。不以不熟不香不美故。今<a class="t" id="0087c02"></a>日舍衛城節日。早起大得<span class="gaiji">猪<!--gaiji,豬,1[狂-王+者],2&#x732A;,3-->
</span>肉乾糒。初欲少<a class="t" id="0087c03"></a><span class="gaiji">甞<!--gaiji,嘗,1[嘗-旨+甘],2&#x751E;,3-->
</span>漸漸飽滿。是故食少。小兒聞已愁憂心悔。<a class="t" id="0087c04"></a>我作食不具足。或不得生忉利天上。是小兒<a class="t" id="0087c05"></a>出居士舍。啼哭詣佛所。說諸比丘食少。爾時<a class="t" id="0087c06"></a>世尊。與大眾恭敬圍繞而為說法。佛遙見小<a class="t" id="0087c07"></a>兒啼哭而來。佛問小兒。何以啼耶。即以是<a class="t" id="0087c08"></a>事向佛廣說。佛語小兒。汝疾還去。隨諸比丘<a class="t" id="0087c09"></a>能噉者與。汝必得生忉利天。小兒聞已大歡<a class="t" id="0087c10"></a>喜作是念。佛無異記。我當生忉利天無疑。<a class="t" id="0087c11"></a>時小兒持食至上座所言。是食香美。少多取。<a class="t" id="0087c12"></a>復以一種與言。是復大好。少多取。第二第三<a class="t" id="0087c13"></a>皆如是勸。小兒自手與多美飲食。諸比丘自<a class="t" id="0087c14"></a>恣飽滿已。知僧攝<span class="gaiji">鉢<!--gaiji,缽,1[金*本],2&#x9262;,3-->
</span>。自手行水。取小床坐眾<a class="t" id="0087c15"></a>僧前。欲聽說法。上座說法已從坐起去。諸比<a class="t" id="0087c16"></a>丘隨次起去。時舍衛城晡時。有大海諸估客<a class="t" id="0087c17"></a>至。置寶物城外各相謂言。當入城買飲食。<a class="t" id="0087c18"></a>即遣人求。以二因緣故。求不能得。一以世<a class="t" id="0087c19"></a>儉。二以時熱食不留殘。時買食人還語估客。<a class="t" id="0087c20"></a>至城中買食都不可得。估客主言。我於大海<a class="t" id="0087c21"></a>險難初不乏食。今至大城而不能得。汝等更<a class="t" id="0087c22"></a>往審諦遍求。隨以何物方便令得。是小兒先<a class="t" id="0087c23"></a>啼向佛時。多人見知。是人語估客言。某舍<a class="t" id="0087c24"></a>今日多辦飲食。而所用少。汝往彼舍求食必<a class="t" id="0087c25"></a>得。估客往居士舍。語守門者。語汝家主。有<a class="t" id="0087c26"></a>大海估客。今在門下。時守門者即入白主。<a class="t" id="0087c27"></a>主言便入。即入與坐。共相問訊樂不樂。居<a class="t" id="0087c28"></a>士小默然。便問。汝何故來。答言。須食故來。<a class="t" id="0087c29"></a>居士言。此是小兒飲食。非我有也。估客語小<a class="t" id="0088a01"></a>兒言。我等須飲食。小兒言可得。不須道價。<a class="t" id="0088a02"></a>今汝估客為有幾許人。答言。有五百人。盡<a class="t" id="0088a03"></a>喚來入。是人即往語估客主有飲食可得。而<a class="t" id="0088a04"></a>不須價。估客主言。我等飢乏若以貴價買<a class="t" id="0088a05"></a>尚取。何況直得皆當共去。留人守物。餘人皆<a class="t" id="0088a06"></a>往入居士舍。小兒令坐。自手行水。與多美<a class="t" id="0088a07"></a>飲食。自恣飽滿。與多美飲食。自恣飽滿已。<a class="t" id="0088a08"></a>是小兒知食竟。攝器行水在一面坐。時近<a class="t" id="0088a09"></a>小兒邊。有憍薩羅國大銅盂。時估客主語小<a class="t" id="0088a10"></a>兒言。持此盂來。小兒言何以故。但取來。即<a class="t" id="0088a11"></a>持來著估客主前。時估客主語諸估客言。隨<a class="t" id="0088a12"></a>何舍得如是好供養者。應當以好物報償。汝<a class="t" id="0088a13"></a>若能者著此盂中。時估客主衣角頭有珠。直<a class="t" id="0088a14"></a>十萬金錢。解著盂中。第二估客有珠。直九<a class="t" id="0088a15"></a>萬金錢。如是有直八萬七萬六萬五萬四萬<a class="t" id="0088a16"></a>三萬二萬一萬者。著銅盂中。溢滿一盂持<a class="t" id="0088a17"></a>與小兒。以是相與汝隨意用。小兒言。我直與<a class="t" id="0088a18"></a>食不賣求價。諸估客言。我亦直與不以買食。<a class="t" id="0088a19"></a>我等所食幾許。是一一珠多有所直。小兒復<a class="t" id="0088a20"></a>疑。我若取物。或不得生忉利天上。語估客<a class="t" id="0088a21"></a>主言。小住。待我問佛還。估客言隨意。小兒<a class="t" id="0088a22"></a>出城往詣佛所。頭面禮足在一面立。以是事<a class="t" id="0088a23"></a>向佛廣說。佛言但取。必得生忉利天上。今<a class="t" id="0088a24"></a>是華報。果報在後。聞是語已念言。佛無異<a class="t" id="0088a25"></a>語。與我受記。必得生忉利天。即還到估客<a class="t" id="0088a26"></a>所取是寶物。是小兒忽然大富貴故。即名為<a class="t" id="0088a27"></a>忽然居士。所可客作居士家大富貴。種種福<a class="t" id="0088a28"></a>德威相成就事事具足。但無兒子。惟有一<a class="t" id="0088a29"></a>女。端正姝妙。是居士作是念。是小兒姓不<a class="t" id="0088b01"></a>減我。但貧乏財。今日所得財物我舍不及。今<a class="t" id="0088b02"></a>當與女作婦。即自語婦。婦言隨意。是居士<a class="t" id="0088b03"></a>即以女與。如偈所說。</p>
<a class="t" id="0088b04"></a>
<blockquote class="gatha">
<p>
有者皆盡　　高者亦墮<br>
合會有離<a class="t" id="0088b05"></a>　　生者有死</p>
<a class="t" id="0088b06"></a>
</blockquote>
<p>
<a class="sc" id="2"></a>
<a class="t-linehead" id="0088b06"></a>
以是因緣故。是居士死。波斯匿王聞已問言。<a class="t" id="0088b07"></a>是居士有兒不。答言無兒。有兄弟不。答言無<a class="t" id="0088b08"></a>有。誰料理是家。答言。有一女婿。善好有功<a class="t" id="0088b09"></a>德。料理其家。王言。其家財物即與是人。復<a class="t" id="0088b10"></a>與舍衛城內大居士職位。作是教已。即用作<a class="t" id="0088b11"></a>大居士職。是諸比丘。食後出城往詣佛所。頭<a class="t" id="0088b12"></a>面禮足在一面坐。諸佛常法。諸比丘食還。以<a class="t" id="0088b13"></a>如是語勞問比丘。飲食多美眾僧飽滿不。<a class="t" id="0088b14"></a>佛以是語問諸比丘飲食多美眾僧飽滿不。<a class="t" id="0088b15"></a>諸比丘答言。飲食多美眾僧飽滿。以是事向<a class="t" id="0088b16"></a>佛廣說。佛以是事集比丘僧。以種種因緣訶<a class="t" id="0088b17"></a>責比丘。云何名比丘。數數食。佛但訶責而<a class="t" id="0088b18"></a>未結戒。佛在維耶離。爾時維耶離有一大<a class="t" id="0088b19"></a>力大臣。往詣佛所頭面禮足一面坐已。佛以<a class="t" id="0088b20"></a>種種因緣說法示教利喜。示教利喜已默然。<a class="t" id="0088b21"></a>是大力大臣知佛種種示教利喜已。從坐起<a class="t" id="0088b22"></a>合掌白佛言。世尊。願佛及僧受我明日食。佛<a class="t" id="0088b23"></a>默然受。大臣知佛受已。即禮佛足右繞而去。<a class="t" id="0088b24"></a>還到自舍。通夜辦種種淨潔多美飲食。爾時<a class="t" id="0088b25"></a>維耶離節日。眾僧多得<span class="gaiji">猪<!--gaiji,豬,1[狂-王+者],2&#x732A;,3-->
</span>肉乾糒。諸比丘受<a class="t" id="0088b26"></a>已。欲少<span class="gaiji">甞<!--gaiji,嘗,1[嘗-旨+甘],2&#x751E;,3-->
</span>看漸漸飽滿。是人辦種種淨潔<a class="t" id="0088b27"></a>多美飲食已。早起敷座遣使白佛。食具已辦<a class="t" id="0088b28"></a>佛自知時。諸比丘往大臣舍。佛自房住迎<a class="t" id="0088b29"></a>食分。是大臣見僧坐已。自手行水。自持飯<a class="t" id="0088c01"></a>與上座。上座言莫多著。第二上座言少著。第<a class="t" id="0088c02"></a>三上座言與半。如是展轉莫多與少與與半。<a class="t" id="0088c03"></a>一切皆爾。時是大臣往看飯處。飯不大減。<a class="t" id="0088c04"></a>看羹處羹不大減。看<span class="gaiji">瓫<!--gaiji,盆,1[分/瓦],2&#x74EB;,3-->
</span>盂器中皆滿不減。爾<a class="t" id="0088c05"></a>時大臣往上座所言。何故不食。為慈愍我故。<a class="t" id="0088c06"></a>為世儉故。為食不熟不香不美。上座直實<a class="t" id="0088c07"></a>言。我不以慈愍故。不以世儉。不以不熟不<a class="t" id="0088c08"></a>香不美故。今是節日。早起多得<span class="gaiji">猪<!--gaiji,豬,1[狂-王+者],2&#x732A;,3-->
</span>肉乾糒。<a class="t" id="0088c09"></a>初欲少<span class="gaiji">甞<!--gaiji,嘗,1[嘗-旨+甘],2&#x751E;,3-->
</span>漸漸飽滿。是故食少。大臣聞說是<a class="t" id="0088c10"></a>事。即發恚言。收是好食去。持<span class="gaiji">猪<!--gaiji,豬,1[狂-王+者],2&#x732A;,3-->
</span>肉乾糒來<a class="t" id="0088c11"></a>與。爾時使人即收好食。持<span class="gaiji">猪<!--gaiji,豬,1[狂-王+者],2&#x732A;,3-->
</span>肉乾糒滿<span class="gaiji">鉢<!--gaiji,缽,1[金*本],2&#x9262;,3-->
</span>與。<a class="t" id="0088c12"></a>大臣言食。汝謂我家無是食耶。諸比丘即時<a class="t" id="0088c13"></a>慚愧不食不語。大臣見已作是念。好食尚不<a class="t" id="0088c14"></a>能噉。況噉<span class="gaiji">麁<!--gaiji,麤,1[色-巴+鹿],2&#x9E81;,3-->
</span>食。還使收去。時大臣至上座<a class="t" id="0088c15"></a>前言。汝等好食尚不能噉。何況<span class="gaiji">麁<!--gaiji,麤,1[色-巴+鹿],2&#x9E81;,3-->
</span>食。<span class="gaiji">猪<!--gaiji,豬,1[狂-王+者],2&#x732A;,3-->
</span>肉乾<a class="t" id="0088c16"></a>糒世間宜法。若受他請應待其食。大臣自手<a class="t" id="0088c17"></a>捉好食言。是食香美。可少多噉。復捉餘食<a class="t" id="0088c18"></a>言。是食香美。勝於前者。可受食。如是勸已一<a class="t" id="0088c19"></a>切僧皆飽滿。爾時大臣。以淨潔多美飯食。<a class="t" id="0088c20"></a>自恣飽滿已自手行水。知僧攝<span class="gaiji">鉢<!--gaiji,缽,1[金*本],2&#x9262;,3-->
</span>竟。取小<a class="t" id="0088c21"></a>床坐僧前。欲聽說法。上座說法已從坐起去。<a class="t" id="0088c22"></a>諸比丘隨次第起去。還詣佛所頭面禮足。諸<a class="t" id="0088c23"></a>佛常法。比丘食還如是勞問。飲食多美僧飽<a class="t" id="0088c24"></a>滿不。佛以是語問諸比丘。飲食多美僧飽滿<a class="t" id="0088c25"></a>不。諸比丘言。飲食多美眾僧飽滿。以是事向<a class="t" id="0088c26"></a>佛廣說。佛以是事及先因緣集比丘僧。種種<a class="t" id="0088c27"></a>因緣訶責諸比丘。云何名比丘。數數食。種種<a class="t" id="0088c28"></a>因緣訶已。語諸比丘。以十利故。與比丘結<a class="t" id="0088c29"></a>戒。從今是戒應如是說。若比丘數數食。波逸<a class="t" id="0089a01"></a>提數數者。食已更食。波逸提者。煮燒覆障。<a class="t" id="0089a02"></a>若不悔過。能障礙道。是中犯者。若比丘數數<a class="t" id="0089a03"></a>食波逸提。不犯者。不數數食。</p>
<a class="t" id="0089a04"></a>
<p>
<a class="sc" id="3"></a>
<a class="t-linehead" id="0089a04"></a>
佛在王舍城。爾時有一比丘。於秋月時冷熱<a class="t" id="0089a05"></a>病盛。不能飲食羸瘦無色。佛見比丘羸瘦無<a class="t" id="0089a06"></a>色。知而故問阿難。何故比丘羸瘦無色。阿<a class="t" id="0089a07"></a>難答言。世尊。是比丘秋月冷熱病盛。不能<a class="t" id="0089a08"></a>飲食。是故羸瘦無色。佛以是因緣故集比丘<a class="t" id="0089a09"></a>僧。語諸比丘。從今日憐愍利益病比丘故。<a class="t" id="0089a10"></a>聽三種具足食應食謂好色香味。病比丘應<a class="t" id="0089a11"></a>受一請。不應受二請。若一請處不能飽。應<a class="t" id="0089a12"></a>受第二請。不應受第三請。第二請處不能<a class="t" id="0089a13"></a>飽滿應受第三請。不應受第四請。若第三<a class="t" id="0089a14"></a>請處不能飽應受已漸漸食。乃至日中。從今<a class="t" id="0089a15"></a>是戒應如是說。若比丘數數食波逸提。除<a class="t" id="0089a16"></a>時。時者謂病時。是名時。若人冷盛熱盛風<a class="t" id="0089a17"></a>盛。得食則止。是中犯者。若比丘無病數數<a class="t" id="0089a18"></a>食。波逸提。若實病不犯。佛在舍衛國。爾時<a class="t" id="0089a19"></a>諸比丘入舍衛城乞食。時得有衣請食。請主<a class="t" id="0089a20"></a>言。受我食者當以衣施。諸比丘言。佛未聽<a class="t" id="0089a21"></a>我等為衣故數數食。諸比丘不知云何。是事<a class="t" id="0089a22"></a>白佛。佛以是事集比丘僧。種種因緣讚戒讚<a class="t" id="0089a23"></a>持戒。讚戒讚持戒已。語諸比丘。從今衣因緣<a class="t" id="0089a24"></a>故。聽諸比丘數數食從今是戒應如是說。若<a class="t" id="0089a25"></a>比丘數數食波逸提。除時。時者病時施衣<a class="t" id="0089a26"></a>時。是名時。是中犯者。若比丘有衣食請。彼<a class="t" id="0089a27"></a>有衣食來。受請不犯。食者亦不犯。又比丘有<a class="t" id="0089a28"></a>衣食請。彼無衣食來。受請不犯。食者波逸<a class="t" id="0089a29"></a>提。又比丘有衣食請。彼有衣食無衣食來。受<a class="t" id="0089b01"></a>請不犯。食者波逸提。若比丘無衣食請。彼無<a class="t" id="0089b02"></a>衣食來。受請突吉羅。食者波逸提。又比丘無<a class="t" id="0089b03"></a>衣食請。彼有衣食來。受請突吉羅。食者不<a class="t" id="0089b04"></a>犯。又比丘無衣食請。彼有衣食無衣食來。受<a class="t" id="0089b05"></a>請突吉羅。食者波逸提。若比丘有衣食無衣<a class="t" id="0089b06"></a>食請。彼有衣食無衣食來。受請突吉羅。食者<a class="t" id="0089b07"></a>波逸提。又比丘有衣食無衣食請。彼有衣食<a class="t" id="0089b08"></a>來。受請突吉羅。食者不犯。又比丘有衣食無<a class="t" id="0089b09"></a>衣食請。彼無衣食來。受請突吉羅。食者波<a class="t" id="0089b10"></a>逸提。不犯者。得多有衣食請。一切有衣食<a class="t" id="0089b11"></a>來不犯。</p>
<a class="t" id="0089b12"></a>
<p>
<a class="sc" id="4"></a>
<a class="t-linehead" id="0089b12"></a>
佛在舍衛國。爾時舍衛城節日多有飲食。諸<a class="t" id="0089b13"></a>居士作種種飲食。持詣園中便入祇桓打<a class="t" id="0089b14"></a>揵搥。諸比丘問。居士。何因緣故打犍搥。諸<a class="t" id="0089b15"></a>居士言。我於眾中請爾所比丘飲食。諸比丘<a class="t" id="0089b16"></a>言。佛未聽節日在白衣會中數數食居士言。<a class="t" id="0089b17"></a>我等白衣法。若嫁娶。節日集會醼諸親族<a class="t" id="0089b18"></a>知識。我等貴重諸比丘。更無天神勝沙門釋<a class="t" id="0089b19"></a>子。汝等必當受我會食。諸比丘不知云何。是<a class="t" id="0089b20"></a>事白佛。佛以是事集比丘僧。種種因緣讚戒<a class="t" id="0089b21"></a>讚持戒。讚戒讚持戒已。語諸比丘。從今聽諸<a class="t" id="0089b22"></a>比丘節日數數食。彼與他竟受彼中。何者與<a class="t" id="0089b23"></a>他謂相食故作食。齋日食月一日食。十五<a class="t" id="0089b24"></a>日食。眾僧食別房食。眾僧請獨請。皆應與<a class="t" id="0089b25"></a>他。若五眾請食。不應與他<span class="t-note">（相者吉凶相也故作者大德比丘人為之<a class="t" id="0089b26"></a>供養也五眾者比丘尼六法尼沙彌沙彌尼也三十一竟）</span>。</p>
<a class="t" id="0089b27"></a>
<p>
<a class="sc" id="5"></a>
<a class="t-linehead" id="0089b27"></a>
佛在舍衛國。爾時憍薩羅國諸居士作福德<a class="t" id="0089b28"></a>舍。若有沙門婆羅門來是中宿者。諸居士往<a class="t" id="0089b29"></a>迎問訊禮拜。湯水洗<span class="gaiji">脚<!--gaiji,腳,1[腳-谷+去],2&#x811A;,3-->
</span>蘇油塗足。給好床<a class="t" id="0089c01"></a>榻臥具氈褥被枕。明日與香美前食後食怛<a class="t" id="0089c02"></a><span class="gaiji">鉢<!--gaiji,缽,1[金*本],2&#x9262;,3-->
</span>那。恭敬供養。爾時六群比丘。從憍薩羅國<a class="t" id="0089c03"></a>遊行。向舍衛城到福德舍。諸居士即時出迎<a class="t" id="0089c04"></a>問訊禮拜。湯水洗<span class="gaiji">脚<!--gaiji,腳,1[腳-谷+去],2&#x811A;,3-->
</span>蘇油塗足。給好床榻臥<a class="t" id="0089c05"></a>具氈褥被枕。明日與香美前食後食怛<span class="gaiji">鉢<!--gaiji,缽,1[金*本],2&#x9262;,3-->
</span>那<a class="t" id="0089c06"></a>恭敬供養。爾時六群比丘共相謂言。今時惡<a class="t" id="0089c07"></a>世飲食難得。當小住此受樂。作是念已即住<a class="t" id="0089c08"></a>不去。是中更有沙門婆羅門來欲宿者。不相<a class="t" id="0089c09"></a>容受。是後來沙門婆羅門語主人言。我等得<a class="t" id="0089c10"></a>此宿不。主人言好。便入至六群比丘所欲宿。<a class="t" id="0089c11"></a>六群比丘言不得。何以故。我已先住。六群<a class="t" id="0089c12"></a>比丘素健多力。客來不能共語。諸居士瞋訶<a class="t" id="0089c13"></a>責言。諸沙門釋子自言。善好有德。云何強住<a class="t" id="0089c14"></a>福德舍。如王如大臣。是中有比丘。少欲知<a class="t" id="0089c15"></a>足行頭陀。聞是事心不喜。向佛廣說。佛以是<a class="t" id="0089c16"></a>事集比丘僧。知而故問六群比丘。汝實作是<a class="t" id="0089c17"></a>事不。答言。實作世尊。佛以種種因緣訶責。<a class="t" id="0089c18"></a>云何名比丘。福德舍過一食佛種種因緣訶<a class="t" id="0089c19"></a>已語諸比丘。以十利故與比丘結戒從今是<a class="t" id="0089c20"></a>戒應如是說。若比丘福德舍過一食波逸提。<a class="t" id="0089c21"></a>福德舍法者。是中應一夜宿應一食。波逸<a class="t" id="0089c22"></a>提者。煮燒覆障。若不悔過。能障礙道。是中<a class="t" id="0089c23"></a>犯者。若比丘福德舍過一食。波逸提。若過一<a class="t" id="0089c24"></a>夜宿不食者。突吉羅。若餘處宿是中食者。波<a class="t" id="0089c25"></a>逸提。若一夜宿一食。不犯。<span class="rule-number">福德舍應言一宿處</span></p>
<a class="t" id="0089c26"></a>
</article>
<div id="metaarea">
<p>
Text from CBETA.</p>
</div>
</section>
<a class="previous" href="/zh/zh-sv-bu-vb-pc30">◀ Pācittiyā 30</a><a class="top" href="#">
▲ TOP </a><a class="next" href="/zh/zh-sv-bu-vb-pc32">Pācittiyā 32 ▶</a>
</div>
</body>
</html>