<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">
<div id="toc">
</div>
<section class="sutta" id="zh-mi-kd11">
<article>
<div class="mirror hgroup">
<p class="division">
<span class="mirror-left">Mahīśāsaka Vinaya</span>
<span class="mirror-right">五分律（彌沙塞）</span> </p>
<h1 class="mirror-row">
<span class="mirror-left">11. Saṅgha­bheda Khandhaka</span>
<span class="mirror-right">破僧法</span> </h1>
</div>
<a class="t-juannumber" id="juan-25"></a>
<a class="t" id="0164a13"></a>
<a class="t" id="0164a14"></a>
<a class="t" id="0164a15"></a>
<p class="suttainfo">
<span class="t-juanname">五分律卷第二十五<span class="t-note">（彌沙塞）</span></span>
<a class="t" id="0164a16"></a>
<a class="t" id="0164a17"></a><br>
<span class="t-byline">宋罽賓三藏佛陀什
<a class="t" id="0164a18"></a>
共竺道生等譯</span>
<a class="t" id="0164a19"></a>
<br>
<span class="t-headname">第五分初破僧法</span></p>
<a class="t" id="0164a20"></a>
<p>
<a class="sc" id="1"></a>
<a class="t-linehead" id="0164a20"></a>
爾時調達第三念言。我今破沙門瞿曇僧得
<a class="t" id="0164a21"></a>
大名稱。一切當言沙門瞿曇有大神力而調
<a class="t" id="0164a22"></a>
達能破其僧。念已便語眷屬頞鞞分那婆藪
<a class="t" id="0164a23"></a>
般那盧醯伽盧帝舍瞿伽離騫荼陀婆三聞
<a class="t" id="0164a24"></a>
達多等。其眾中三聞達多最大聰明。語調達
<a class="t" id="0164a25"></a>
言。沙門瞿曇有大威德。其僧云何而可得破。
<a class="t" id="0164a26"></a>
答言。我當於僧申明五法。應盡壽持。一不
<a class="t" id="0164a27"></a>
食鹽。二不食酥乳。三不食魚肉若食善法不
<a class="t" id="0164a28"></a>
生。四乞食若受他請善法不生。五春夏八月
<a class="t" id="0164a29"></a>
日露坐冬四月日住於草菴若受人屋舍善法
<a class="t" id="0164b01"></a>
不生。此摩竭鴦伽二國人皆信樂苦行。我等
<a class="t" id="0164b02"></a>
行此五法。從者必多足以破之。三聞達多。
<a class="t" id="0164b03"></a>
聞已亦謂調達。可得與佛中分僧眾振名遠
<a class="t" id="0164b04"></a>
近。即便從之。時調達有優婆塞弟子名和修
<a class="t" id="0164b05"></a>
達。常供養調達。調達次以語之。亦相然可。於
<a class="t" id="0164b06"></a>
是調達十五日布薩時。於僧中說上五事。自
<a class="t" id="0164b07"></a>
行籌唱言。若忍樂此五法者可捉此籌。時五
<a class="t" id="0164b08"></a>
百比丘皆取籌。唯除阿難及一須陀洹比丘。
<a class="t" id="0164b09"></a>
時舍利弗目連諸大羅漢皆不在彼布薩會
<a class="t" id="0164b10"></a>
中。調達行籌畢。即與五百比丘和合布薩。阿
<a class="t" id="0164b11"></a>
難及一須陀洹比丘既不受籌便即出去。往
<a class="t" id="0164b12"></a>
到佛所頭面禮足。以是事白佛。佛因說偈。</p>
<a class="t" id="0164b13"></a>
<blockquote class="gatha">
<p>
善人共會易　　惡人善會難
<a class="t" id="0164b14"></a>
<br>
惡人共會易　　善人惡會難</p>
</blockquote>
<a class="t" id="0164b15"></a>
<p>
<a class="sc" id="2"></a>
<a class="t-linehead" id="0164b15"></a>
時舍利弗目連聞此事往到佛所。佛遙見逆
<a class="t" id="0164b16"></a>
歎言。善來舍利弗目連。汝等可往調達眾中
<a class="t" id="0164b17"></a>
將五百比丘還。二人受教禮足而去。時須陀
<a class="t" id="0164b18"></a>
洹比丘隨阿難來者。見舍利弗目連去。既便
<a class="t" id="0164b19"></a>
啼泣。佛問比丘。何故啼泣。答言。舍利弗目連
<a class="t" id="0164b20"></a>
是佛第一弟子。今往調達眾中。恐學其法是
<a class="t" id="0164b21"></a>
以啼泣。佛語比丘。汝止勿泣。舍利弗目連須
<a class="t" id="0164b22"></a>
臾自當將五百比丘還。於是舍利弗目連往
<a class="t" id="0164b23"></a>
詣彼眾。三聞達多遙見便走語調達言。今沙
<a class="t" id="0164b24"></a>
門瞿曇第一弟子舍利弗目連來。或破諸比
<a class="t" id="0164b25"></a>
丘意。當莫共語亦莫令坐。調達自以五法為
<a class="t" id="0164b26"></a>
道。不受其語不著心中。舍利弗目連既至。調
<a class="t" id="0164b27"></a>
達便言。善來舍利弗目連可就此坐。語言。若
<a class="t" id="0164b28"></a>
人有智先所未聞聞便受行。汝等先是沙門
<a class="t" id="0164b29"></a>
瞿曇第一弟子。今復來為吾作第一弟子不
<a class="t" id="0164c01"></a>
亦善乎。舍利弗目連默然不答。調達便謂已
<a class="t" id="0164c02"></a>
受其語。即<span class="gaiji">効<!--gaiji,效,1[交*力],2&#x52B9;,3-->
</span>佛常法。告舍利弗目連。汝可
<a class="t" id="0164c03"></a>
為眾說法。吾背小痛當自消息。便四疊僧
<a class="t" id="0164c04"></a>
伽梨枕之。右<span class="gaiji">脇<!--gaiji,脅,1[月*劦],2&#x8107;,3-->
</span>著地累<span class="gaiji">脚<!--gaiji,腳,1[腳-谷+去],2&#x811A;,3-->
</span>而臥。不繫念在前
<a class="t" id="0164c05"></a>
須臾眠熟。轉左<span class="gaiji">脇<!--gaiji,脅,1[月*劦],2&#x8107;,3-->
</span>著地呼聲駭人。時目連
<a class="t" id="0164c06"></a>
現種種神力如常所說。舍利弗說種種妙法
<a class="t" id="0164c07"></a>
初中後善善義善味梵行之相。五百比丘聞
<a class="t" id="0164c08"></a>
已。即於座上遠塵離垢於諸法中得法眼淨。
<a class="t" id="0164c09"></a>
見法得果已。更相語言。我等可起還到佛
<a class="t" id="0164c10"></a>
所。舍利弗目連即從坐起。與五百比丘俱還
<a class="t" id="0164c11"></a>
佛所。時三聞達多以足指蹴調達罵言。釋
<a class="t" id="0164c12"></a>
奴起舍利弗目連以餘方便將諸比丘去矣。
<a class="t" id="0164c13"></a>
調達驚起罵言。是惡欲比丘始有善意。如何
<a class="t" id="0164c14"></a>
忽生惡心以方便將我比丘去。便大怖懼熱
<a class="t" id="0164c15"></a>
血從鼻孔出。即以生身墮大地獄。舍利弗
<a class="t" id="0164c16"></a>
目連到佛所已。頭面禮足<span class="gaiji">却<!--gaiji,卻,1[去*ㄗ],2&#x5374;,3-->
</span>坐一面。目連
<a class="t" id="0164c17"></a>
白佛言。世尊。我欲使此五百比丘更受具足
<a class="t" id="0164c18"></a>
戒。佛言。不須更受。所以者何。此五百比丘愚
<a class="t" id="0164c19"></a>
癡故以法想取籌。今但聽僧令作偷羅遮悔
<a class="t" id="0164c20"></a>
過。</p>
<a class="t" id="0164c21"></a>
<p>
<a class="sc" id="3"></a>
<a class="t-linehead" id="0164c21"></a>
目連白佛言。奇哉世尊。調達<span class="gaiji">効<!--gaiji,效,1[交*力],2&#x52B9;,3-->
</span>佛墮如是苦
<a class="t" id="0164c22"></a>
處。佛言。調達不但今<span class="gaiji">効<!--gaiji,效,1[交*力],2&#x52B9;,3-->
</span>我墮於地獄。昔亦曾
<a class="t" id="0164c23"></a>
<span class="gaiji">効<!--gaiji,效,1[交*力],2&#x52B9;,3-->
</span>我墮於苦處。目連又問。其事云何。佛言。過
<a class="t" id="0164c24"></a>
去世時空閑處有一池水。有一大象入池取
<a class="t" id="0164c25"></a>
藕淨洗而食色力充足。復有一象亦<span class="gaiji">効<!--gaiji,效,1[交*力],2&#x52B9;,3-->
</span>取藕
<a class="t" id="0164c26"></a>
不洗而食。以此致病遂便命終。佛因是事即
<a class="t" id="0164c27"></a>
說偈言。</p>
<a class="t" id="0164c28"></a>
<blockquote class="gatha">
<p>
勿得<span class="gaiji">効<!--gaiji,效,1[交*力],2&#x52B9;,3-->
</span>大龍　　大龍不可<span class="gaiji">効<!--gaiji,效,1[交*力],2&#x52B9;,3-->
</span>
<a class="t" id="0164c29"></a>
<br>
以<span class="gaiji">効<!--gaiji,效,1[交*力],2&#x52B9;,3-->
</span>大龍故　　食泥致死苦</p>
</blockquote>
<a class="t" id="0165a01"></a>
<p>
<a class="sc" id="4"></a>
<a class="t-linehead" id="0165a01"></a>
佛告目連。彼大象者我身是。異象者調達是。
<a class="t" id="0165a02"></a>
昔<span class="gaiji">効<!--gaiji,效,1[交*力],2&#x52B9;,3-->
</span>我故致於命終。今復<span class="gaiji">効<!--gaiji,效,1[交*力],2&#x52B9;,3-->
</span>我受斯大苦。目
<a class="t" id="0165a03"></a>
連白佛言。奇哉世尊。調達從佛聞法誦八萬
<a class="t" id="0165a04"></a>
四千法藏得五神通。如何而反憍慢世尊。佛
<a class="t" id="0165a05"></a>
言。不但今世昔亦曾從我聞法而慢於我。目
<a class="t" id="0165a06"></a>
連白佛。其事云何。答言。過去世時有一象師。
<a class="t" id="0165a07"></a>
極善調象。王供給甚厚。時有一人往詣其所
<a class="t" id="0165a08"></a>
語言。教我調象我為弟子。象師即便教之都
<a class="t" id="0165a09"></a>
無所隱。其人既知便生嫉心。往到王所白言。
<a class="t" id="0165a10"></a>
彼人所知不勝於我。云何供給遠不相及。王
<a class="t" id="0165a11"></a>
即呼彼象師問言。汝與弟子孰為勝負。答言。
<a class="t" id="0165a12"></a>
願聽<span class="gaiji">却<!--gaiji,卻,1[去*ㄗ],2&#x5374;,3-->
</span>後七日現調象法。王即聽之。象師於
<a class="t" id="0165a13"></a>
七日中更調諸象。語進而退語退而進語坐
<a class="t" id="0165a14"></a>
而立語立而坐。作如是等反教調象。七日期
<a class="t" id="0165a15"></a>
至。便於王前與弟子共現調象之術。始者二
<a class="t" id="0165a16"></a>
人未有一異。王問弟子汝更有異法不。答言
<a class="t" id="0165a17"></a>
無。復問彼師。汝更有異法不。答言有。王言便
<a class="t" id="0165a18"></a>
可現之。即便反教象皆從之。王於是始知弟
<a class="t" id="0165a19"></a>
子前言為虛。便瞋言。如何面欺於我。彼調象
<a class="t" id="0165a20"></a>
師白王言。此人是我弟子。我先教之都無
<a class="t" id="0165a21"></a>
所隱。未能盡知便見輕忽。今當說譬。願王
<a class="t" id="0165a22"></a>
聽之。昔有一人於春末月著一重革屣。地熱
<a class="t" id="0165a23"></a>
革燥嚙破其<span class="gaiji">脚<!--gaiji,腳,1[腳-谷+去],2&#x811A;,3-->
</span>。本欲護<span class="gaiji">脚<!--gaiji,腳,1[腳-谷+去],2&#x811A;,3-->
</span>而反更傷。我亦如
<a class="t" id="0165a24"></a>
是先教弟子欲望其益而反為害。爾時世尊
<a class="t" id="0165a25"></a>
因說偈言。</p>
<a class="t" id="0165a26"></a>
<blockquote class="gatha">
<p>
<a class="sc" id="5"></a>
如人著革屣　　本欲護其足
<a class="t" id="0165a27"></a>
<br>
得熱燥急時　　而更反自傷
<a class="t" id="0165a28"></a>
<br>
世間愚惡人　　不念恩在己
<a class="t" id="0165a29"></a>
<br>
從師學技術　　而反倰誣之</p>
</blockquote>
<a class="t" id="0165b01"></a>
<p>
<a class="t-linehead" id="0165b01"></a>
佛言。彼象師者我身是也。弟子者調達是也。
<a class="t" id="0165b02"></a>
世世從吾受學而反輕慢於我。</p>
<a class="t" id="0165b03"></a>
<p>
<a class="sc" id="6"></a>
<a class="t-linehead" id="0165b03"></a>
目連白佛言。希有世尊。舍利弗一說法破調
<a class="t" id="0165b04"></a>
達眾。佛言。不但今世昔亦曾說法以破其眾。
<a class="t" id="0165b05"></a>
又問。其事云何。答言。過去世時有一射師
<a class="t" id="0165b06"></a>
名拘和離。有人從學射法。六年教之語言。應
<a class="t" id="0165b07"></a>
作如是捉弓如是批箭。而未教放法。弟子後
<a class="t" id="0165b08"></a>
時念言。我六年中學捉弓批箭。而未一放。今
<a class="t" id="0165b09"></a>
試放之。便放箭射一大樹。徹過入地。其師聞
<a class="t" id="0165b10"></a>
之問言。汝已放箭耶。答言已放。又問汝射
<a class="t" id="0165b11"></a>
何處。即示所射之樹。師言汝已成射。我為
<a class="t" id="0165b12"></a>
第一汝為第二。又語言。某處有五百賊斷路
<a class="t" id="0165b13"></a>
一切無敢從中過者。汝可往破以清其路可
<a class="t" id="0165b14"></a>
有大功。即與馬車一乘美女一人并以金<span class="gaiji">鉢<!--gaiji,缽,1[金*本],2&#x9262;,3-->
</span>
<a class="t" id="0165b15"></a>
箭五百發。於是弟子乘車載女執如意弓帶
<a class="t" id="0165b16"></a>
五百發箭受<span class="gaiji">勅<!--gaiji,敕,1[束*力],2&#x52C5;,3-->
</span>而去。正遇彼賊共分諸物使
<a class="t" id="0165b17"></a>
人邏於要道。邏人遙見馳白賊帥。賊帥語
<a class="t" id="0165b18"></a>
眾人言。我等作賊未曾有人獨將好婦於此
<a class="t" id="0165b19"></a>
路。行此必勇健不畏強敵。宜共聽過勿得擾
<a class="t" id="0165b20"></a>
之。彼人便住一處。令婦持金<span class="gaiji">鉢<!--gaiji,缽,1[金*本],2&#x9262;,3-->
</span>往賊所稱己
<a class="t" id="0165b21"></a>
名乞食。眾賊皆樂其婦又貪金<span class="gaiji">鉢<!--gaiji,缽,1[金*本],2&#x9262;,3-->
</span>。即便議
<a class="t" id="0165b22"></a>
言。女色如是金<span class="gaiji">鉢<!--gaiji,缽,1[金*本],2&#x9262;,3-->
</span>如此。我等云何而聽其去。
<a class="t" id="0165b23"></a>
賊帥又言。彼必自量無所畏故敢作此事。且
<a class="t" id="0165b24"></a>
當忍抑慎莫招禍。賊眾聞已便與滿<span class="gaiji">鉢<!--gaiji,缽,1[金*本],2&#x9262;,3-->
</span>美飯。
<a class="t" id="0165b25"></a>
婦持食還。復令往語。汝等分物與我一分。眾
<a class="t" id="0165b26"></a>
賊大忿。此為何人乃以一夫敢輕大眾。當共
<a class="t" id="0165b27"></a>
殺之勿抱此恥。賊帥如前語之。即復與分。
<a class="t" id="0165b28"></a>
婦得分還。復遣語賊言。可共我戰俱不相置。
<a class="t" id="0165b29"></a>
眾賊復言。此人轉見輕蔑不可復忍。賊帥
<a class="t" id="0165c01"></a>
曉喻不能令止。勇忿忘難便共齊力往擊彼
<a class="t" id="0165c02"></a>
人。彼人便射一發殺一人。四百九十九發。殺
<a class="t" id="0165c03"></a>
四百九十九人。餘有一發以俟賊帥。更相覓
<a class="t" id="0165c04"></a>
便而不能得。彼人便令婦裸形賊帥前立。賊
<a class="t" id="0165c05"></a>
帥心亂。因此放發即復殺之。於是其婦即說
<a class="t" id="0165c06"></a>
偈言。</p>
<a class="t" id="0165c07"></a>
<blockquote class="gatha">
<p>
雖有利弓箭　　未曾落一發
<a class="t" id="0165c08"></a>
<br>
殺傷既狼籍　　如何不生悔</p>
</blockquote>
<a class="t" id="0165c09"></a>
<p>
<a class="t-linehead" id="0165c09"></a>
彼人亦以偈答。</p>
<a class="t" id="0165c10"></a>
<blockquote class="gatha">
<p>
<a class="sc" id="7"></a>
我有此妙技　　弓箭應心手
<a class="t" id="0165c11"></a>
<br>
殺一輒生喜　　以何應致悔
<a class="t" id="0165c12"></a>
<br>
吾本行此路　　為人除怨害
<a class="t" id="0165c13"></a>
<br>
不自顧身命　　以成勇健名</p>
</blockquote>
<a class="t" id="0165c14"></a>
<p>
<a class="sc" id="8"></a>
<a class="t-linehead" id="0165c14"></a>
佛言。彼射師者即我身是。射弟子者舍利弗
<a class="t" id="0165c15"></a>
是。五百賊者今五百比丘是。賊帥者調達
<a class="t" id="0165c16"></a>
是。舍利弗昔以一一箭破彼群賊。今一說法
<a class="t" id="0165c17"></a>
破調達眾。</p>
<a class="t" id="0165c18"></a>
<p>
<a class="sc" id="9"></a>
<a class="t-linehead" id="0165c18"></a>
目連復白佛言。奇哉世尊。調達罵云惡欲比
<a class="t" id="0165c19"></a>
丘。便以生身墮大地獄。佛言。不但今世昔亦
<a class="t" id="0165c20"></a>
曾以惡口生身受大苦。又問。其事云何。答言。
<a class="t" id="0165c21"></a>
過去世時阿練若池水邊有二鴈。與一龜共
<a class="t" id="0165c22"></a>
結親厚。後時池水涸竭。二鴈作是議。今此
<a class="t" id="0165c23"></a>
池水涸竭。親厚必授大苦。議已語龜言。此池
<a class="t" id="0165c24"></a>
水涸竭汝無濟理。可銜一木。我等各銜一頭。
<a class="t" id="0165c25"></a>
將汝著大水處。銜木之時慎不可語。即便銜
<a class="t" id="0165c26"></a>
之。經過聚落諸小兒見皆言。鴈銜龜去鴈銜
<a class="t" id="0165c27"></a>
龜去。龜即瞋言何預汝事。即便失木墮地
<a class="t" id="0165c28"></a>
而死。爾時世尊。因此說偈。</p>
<a class="t" id="0165c29"></a>
<blockquote class="gatha">
<p>
夫士之生　　斧在口中　　所以斫身
<a class="t" id="0166a01"></a>
<br>
由其惡言　　應毀反譽　　應譽反毀
<a class="t" id="0166a02"></a>
<br>
自受其殃　　終無有樂
<a class="t" id="0166a03"></a>
</p>
<p>
<a class="sc" id="10"></a>
若以財利諍　　此惡未為大
<a class="t" id="0166a04"></a>
<br>
惡心向佛者　　斯乃為大惡
<a class="t" id="0166a05"></a>
<br>
阿浮有百千　　尼羅三十六
<a class="t" id="0166a06"></a>
<br>
惡意向賢人　　當墮此地獄</p>
</blockquote>
<a class="t" id="0166a07"></a>
<p>
<a class="sc" id="11"></a>
<a class="t-linehead" id="0166a07"></a>
佛言。彼龜者調達是也。昔以瞋語致有死苦。
<a class="t" id="0166a08"></a>
今復瞋罵墮大地獄。告諸比丘。我若見調達
<a class="t" id="0166a09"></a>
有一毫善法者。終不記墮大地獄受一劫苦。
<a class="t" id="0166a10"></a>
譬人沒大糞坑。若人欲救不見一毫淨處可
<a class="t" id="0166a11"></a>
捉。我觀調達亦復如是。又告諸比丘。我不見
<a class="t" id="0166a12"></a>
餘法壞人無上道意如名聞利養。調達所以
<a class="t" id="0166a13"></a>
破僧由利養故。調達成就八非法故破僧。利
<a class="t" id="0166a14"></a>
不利稱無稱敬不敬樂惡隨惡知識。</p>
<a class="t" id="0166a15"></a>
<p>
<a class="sc" id="12"></a>
<a class="t-linehead" id="0166a15"></a>
優波離問佛。云何得名破僧。佛言。有四事
<a class="t" id="0166a16"></a>
名破僧。說五法自行籌捉籌於界內別行僧
<a class="t" id="0166a17"></a>
事。又問。云何名僧不和合而非破。佛言。若王
<a class="t" id="0166a18"></a>
助破僧令僧不和合而非破。若大臣優婆塞
<a class="t" id="0166a19"></a>
優婆夷比丘尼式叉摩那沙彌沙彌尼一比丘
<a class="t" id="0166a20"></a>
乃至七比丘助破僧亦如是。若不問上座而
<a class="t" id="0166a21"></a>
行僧事。是即不和亦非僧破。若不共同食於
<a class="t" id="0166a22"></a>
食時異坐<span class="gaiji">鬪<!--gaiji,鬥,1[鬥@(豆*寸)],2&#x9B2A;,3-->
</span>諍罵詈亦如是。要於界內八比
<a class="t" id="0166a23"></a>
丘分作二部別行僧事乃名為破。又問。是中
<a class="t" id="0166a24"></a>
誰破僧。佛言。作主者。又問。誰一劫墮大地獄
<a class="t" id="0166a25"></a>
不可救。佛言。作主者。又問。凡破僧者皆一劫
<a class="t" id="0166a26"></a>
受大地獄苦耶。佛言。不必皆一劫受大地獄
<a class="t" id="0166a27"></a>
苦。有八人破僧受一劫大地獄苦。若法法想
<a class="t" id="0166a28"></a>
說言非法。若非法非法想說言是法。若法非
<a class="t" id="0166a29"></a>
法想說言是法。若非法法想說言非法。若法
<a class="t" id="0166b01"></a>
非法法想說言非法。若法非法非法想說言
<a class="t" id="0166b02"></a>
是法。若法非法疑說言是法。若法非法疑說
<a class="t" id="0166b03"></a>
言非法。有六人破僧不墮大地獄一劫受苦。
<a class="t" id="0166b04"></a>
若法法想說言是法。若非法非法想說言非
<a class="t" id="0166b05"></a>
法。若法非法想說言非法。若非法法想說言
<a class="t" id="0166b06"></a>
是法。若法非法非法想說言非法。若法非法
<a class="t" id="0166b07"></a>
法想說言是法。</p>
</article>
<div id="metaarea">
<p>
Text from CBETA.</p>
</div>
</section>
<a class="previous" href="/zh/zh-mi-kd10d">◀ 羯磨法 (10d. Paṇḍu­lohitaka
Khandhaka)</a><a class="top" href="#">
▲ TOP </a><a class="next" href="/zh/zh-mi-kd12">臥具法 (12. Sayanāsana Khandhaka)
▶</a>
</div>
</body>
</html>