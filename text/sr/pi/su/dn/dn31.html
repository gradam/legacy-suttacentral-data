<!DOCTYPE html>
<html>
<head>
<title></title>
</head>
<body>
<div id="text" lang="sr">
<section class="sutta" id="dn31">
<article>
<div class="hgroup">
<p class="division">Digha Nikāya 31</p>
<p>Sigālovada sutta</p>
<h1>Saveti Sigāli</h1>
</div>
<p>Ovako sam čuo. Jednom je Blaženi boravio u Bambusovom gaju, na mestu gde se hrane veverice, blizu Rāđagahe.</p>
<p>U to vreme je mladi Sigāla, domaćinski sin, ustavši rano izašao iz Rāđagahe, čiste odeće i mokre kose, i sa sklopljenim rukama pozdravljao različite strane sveta—istok, jug, zapad, sever, nadir i zenit.</p>
<p>A Uzvišeni je tada u cik zore obukao ogrtač, uzeo svoju posudu za prošenje hrane i pošao do Rāđagahe. Tu vide mladog Sigālu kako izvodi obred i ovako ga upita:</p>
<p>“Zašto ti, mladi domaćine, ustavši rano izađeš iz Rāđagahe, čiste odeće i mokre kose, i sa sklopljenim rukama pozdravljaš različite strane sveta—istok, jug, zapad, sever, nadir i zenit?”</p>
<p>“Moj otac mi je, gospodine, na samrti ovako rekao: ‘Dragi sine, odavaćeš poštu svih šest strana sveta.’ I ja, gospodine, poštujem, uvažavam, cenim i pridržavam se očeve reči, te ustavši rano izađem iz Rāđagahe, čiste odeće i mokre kose, i sa sklopljenim rukama pozdravljam različite strane sveta—istok, jug, zapad, sever, nadir i zenit.”</p>
<p>“Prema praksi plemenitih, mladi domaćine, ne treba tako poštovati svih šest strana sveta.”</p>
<p>“A kako onda, gospodine, prema praksi plemenitih treba poštovati svih šest strana sveta? Bilo bi dobro, gospodine, ukoliko bi me Uzvišeni poučio i pokazao kako prema praksi plemenitih treba poštovati svih šest strana sveta.”</p>
<p>“Onda, mladi domaćine, poslušaj i dobro zapamti ono što ću ti reći.”—“Vrlo dobro, gospodine”, odgovori mladi Sigāla.</p>
<p>A Uzvišeni ovako nastavi:</p>
<p>Ukoliko je, mladi domaćine, plemenitih učenik <strong>(1)</strong> iskorenio četiri rđava postupka, <strong>(2)</strong> ukoliko ne čini zlo na četiri načina, <strong>(3)</strong> ukoliko ne sledi šest načina rasipanja imovine, onda on, izbegavajući tih četrnaest loših stvari, pokriva svih šest strana sveta i stupa na put koji vodi ka pobedi u oba sveta: naklonjen mu je ovaj svet, a i onaj posle. Posle propasti tela, posle smrti, preporađa se on u sretnom nebeskom svetu.</p>
<p><strong>(1)</strong> Koja su to četiri rđava postupka koja je on iskorenio? Uništavanje života je, domaćine, rđav postupak; isto tako krađa, preljuba i laganje. To su četiri rđava postupka koja je on iskorenio.</p>
<p>Tako je govorio Uzvišeni. I kada je Učitelj to izrekao, on još dodade:</p>
<blockquote class="gatha">
<p>Ubijanje, krađa, laganje i preljuba,<br>
Ta četiri zla mudri nikada ne hvale.</p>
</blockquote>
<p><strong>(2)</strong> Na koja četiri načina se čini zlo? Vođeni žudnjom činimo zlo. Vođeni ljutnjom činimo zlo. Vođeni neznanjem činimo zlo. Vođeni strahom činimo zlo.</p>
<p>Ali ako plemeniti učenik nije vođen žudnjom, ljutnjom, neznanjem i strahom, onda on ne čini zlo.</p>
<p>Tako je govorio Uzvišeni. I kada je Učitelj to izrekao, on još dodade:</p>
<blockquote class="gatha">
<p>Ko god zbog žudnje, ljutnje, neznanja<br>
ili straha prekrši prirodni zakon (<em>Dhamma</em>)<br>
njegov ugled se smanjuje<br>
kao što se pun Mesec smanjuje<br>
Ko god zbog žudnje, ljutnje, neznanja<br>
ili straha ne prekrši <em>Dhammu</em><br>
njegov ugled se povećava<br>
kao što se mlad Mesec povećava.</p>
</blockquote>
<p><strong>(3)</strong> Kojih je to šest načina rasipanja imovine koje on ne sledi?</p>
<ul>
<li><strong>(a)</strong> sklonost piću i drugim stvarima koje izazivaju pomućenje uma i nepromišljenost;</li>
<li><strong>(b)</strong> lutanje ulicama u kasne sate, kad tome nije vreme;</li>
<li><strong>(c)</strong> česti odlasci na zabave;</li>
<li><strong>(d)</strong> uživanje u kockanju;</li>
<li><strong>(e)</strong> boravak u lošem društvu;</li>
<li><strong>(f)</strong> navika dangubljenja.</li>
</ul>
<p><strong>(a)</strong> Postoji, mladi domaćine, šest posledica sklonosti piću i drugim stvarima koje izazivaju pomućenje uma i nepromišljenost</p>
<ul>
<li>(I) gubitak imetka,</li>
<li>(II) sve češće svađe,</li>
<li>(III) podložnost bolesti,</li>
<li>(IV) izbijanje na loš glas,</li>
<li>(V) sramno izlaganje tela tuđim pogledima,</li>
<li>(VI) slabljenje razuma.</li>
</ul>
<p><strong>(b)</strong> Postoji, mladi domaćine, šest posledica lutanje ulicama u kasne sate, kad tome nije vreme:</p>
<ul>
<li>(I) čovek je nezaštićen i izložen opasnostima,</li>
<li>(II) njegova žena i deca su nezaštićeni i izloženi opasnostima,</li>
<li>(III) njegova imovina je nezaštićena i izložena opasnostima,</li>
<li>(IV) sumnjiče ga za loša dela,</li>
<li>(V) predmet je lažnih glasina,</li>
<li>(VI) nailazi na mnoge druge probleme.</li>
</ul>
<p><strong>(c)</strong> Postoji, mladi domaćine, šest posledica čestog odlaska na zabave:</p>
<p>Čovek je zaokupljen mislima:</p>
<ul>
<li>(I) gde se sada pleše?</li>
<li>(II) gde se sada peva?</li>
<li>(III) gde se sada svira?</li>
<li>(IV) gde se sada recituje?</li>
<li>(V) gde se sada pljeska dlanovima?</li>
<li>(VI) gde se sada bubnja u lonce?</li>
</ul>
<p><strong>(d)</strong> Postoji, mladi domaćine, šest posledica uživanja u kockanju:</p>
<ul>
<li>(I) onaj ko dobija navlači na sebe mržnju ostalih,</li>
<li>(II) onaj ko gubi tuguje za gubitkom,</li>
<li>(III) gubitak imetka,</li>
<li>(IV) reč takvog čoveka ne uvažava se na sudu,</li>
<li>(V) preziru ga prijatelji i poznanici,</li>
<li>(VI) nije poželjan kao suprug, jer ljudi kažu da je kockar i nije u stanju da se stara o svojoj ženi.</li>
</ul>
<p><strong>(e)</strong> Postoji, mladi domaćine, šest posledica boravka u lošem društvu; naime, kockari, propalice, pijandure, varalice, lažljivci i siledžije, to su njegovi prijatelji i drugari.</p>
<p><strong>(f)</strong> Postoji, mladi domaćine, šest posledica navika dangubljenja:</p>
<p>Čovek ne radi pravdajući se:</p>
<ul>
<li>(I) da je suviše hladno,</li>
<li>(II) da je suviše toplo,</li>
<li>(III) da je suviše kasno uveče,</li>
<li>(IV) da je suviše rano ujutru,</li>
<li>(V) da je suviše gladan,</li>
<li>(VI) da je suviše sit.</li>
</ul>
<p>Živeći na ovaj način, čovek ostavlja mnoge obaveze neispunjenima, novi imetak on ne stiče, a imetak koji ima polako se tanji.”</p>
<p>Tako je govorio Uzvišeni. I kada je Učitelj to izrekao, on još dodade:</p>
<p>“Čovek je prijatelj flaše; drugi kaže ‘prijatelju, prijatelju’ samo sopstvenom licu; treći je prijatelj i drugar samo kada mu je to od koristi.</p>
<p>Spavanje do podneva, preljuba, naprasitost, zlovolja, loše društvo, škrtost—tih šest uzroka potkopavaju čoveka.</p>
<p>Onaj ko ima rđave prijatelje i drugare sklon je lošim putevima, na niske grane pada u oba sveta—u ovom i u sledećem.</p>
<p>Kocka, žene, piće, ples, pesma, spavanje preko dana, lutanje do kasno, rđavo društvo, škrtost—ovih devet uzroka potkopavaju čoveka.</p>
<p>Onaj ko se kocka i pije, koji odlazi ženama koje su drage drugima kao sopstveni život, ko se druži sa nedostojnima i ne sa mudrima—taj propada kao što se pun Mesec smanjuje</p>
<p>Onaj ko je pijanac, bedan, lišen svega, i kad pije još uvek žedan, ko ne izbija iz kafane, tone u dugove kao kamen u vodu, brzo svoju porodicu iznosi na loš glas.</p>
<p>Ko iz navike spava preko dana, a noću je budan, stalno pod gasom, razuzdan, taj nije u stanju da vodi porodični život.</p>
<p>Ko govori da je pretoplo, prehladno, prekasno, pa stvari ostavlja neurađenim, pored takvoga prilika za dobro brzo prolazi.</p>
<p>Ali onaj ko o hladnoći i toploti ne razmišlja više no o vlati trave i ko svoje obaveze obavlja marljivo, taj se od sreće ne razdvaja.”</p>
<hr>
<p>“Ovu četvoricu, mladi domaćine, treba smatrati neprijateljima maskiranim kao prijatelji:</p>
<ul>
<li><strong>(1)</strong> onog koji prisvaja ono što pripada prijatelju,</li>
<li><strong>(2)</strong> brbljivca,</li>
<li><strong>(3)</strong> laskavca,</li>
<li><strong>(4)</strong> rasipnika.</li>
</ul>
<p><strong>(1)</strong> Na četiri načina, mladi domaćine, može se onaj koji prisvaja ono što pripada prijatelju smatrati neprijateljem maskiranim kao prijatelj:</p>
<ul>
<li>(I) on prisvaja prijateljev imetak,</li>
<li>(II) on daje malo i traži mnogo,</li>
<li>(III) on svoje obaveze ispunjava samo iz straha,</li>
<li>(IV) druži se samo iz koristi.</li>
</ul>
<p><strong>(2)</strong> Na četiri načina, mladi domaćine, može se brbljivac smatrati neprijateljem maskiranim kao prijatelj:</p>
<ul>
<li>(I) želi da ti se umili pričajući o prošlosti,</li>
<li>(II) želi da ti se umili pričajući o budućnosti,</li>
<li>(III) želi da ti se umili pričajući o beznačajnim stvarima,</li>
<li>(IV) kada se pojavi prilika da nešto učini, pravda se da nije u stanju.</li>
</ul>
<p><strong>(3)</strong> Na četiri načina, mladi domaćine, može se laskavac smatrati neprijateljem maskiranim kao prijatelj:</p>
<ul>
<li>(I) odobrava prijateljeve loše postupke,</li>
<li>(II) kritikuje prijateljeve dobre postupke,</li>
<li>(III) hvali ga kad je ovaj prisutan,</li>
<li>(IV) ogovara ga kad ovaj nije prisutan.</li>
</ul>
<p><strong>(4)</strong> Na četiri načina, mladi domaćine, može se rasipnik smatrati neprijateljem maskiranim kao prijatelj::</p>
<ul>
<li>(I) pravi društvo u pijankama, koje izazivaju pomućenje uma i nepromišljenost,</li>
<li>(II) pravi društvo u lutanju ulicama u kasne sate, kad tome nije vreme;</li>
<li>(III) pravi društvo u čestim odlascima na zabave;</li>
<li>(IV) pravi društvo u kockanju.”</li>
</ul>
<p>Tako je govorio Uzvišeni. I kada je Učitelj to izrekao, on još dodade:</p>
<ul>
<li>Prijatelj koji potkrada,</li>
<li>prijatelj koji je brbljivac,</li>
<li>prijatelj koji laska,</li>
<li>prijatelj koji je rasipnik,</li>
<li>ta četvorica su neprijatelji kojih se mudar kloni,</li>
<li>izbegava ih još izdaleka kao puteve ka pogibelji.</li>
</ul>
<p>“Ovu četvoricu, mladi domaćine, treba smatrati iskrenim prijateljima:</p>
<ul>
<li><strong>(1)</strong> onog koji pomaže,</li>
<li><strong>(2)</strong> onog ko je isti i u sreći i u nesreći,</li>
<li><strong>(3)</strong> onog ko daje dobar savet,</li>
<li><strong>(4)</strong> onaj ko je saosećajan.</li>
</ul>
<p><strong>(1)</strong> Na četiri načina, mladi domaćine, može se onaj koji pomaže smatrati iskrenim prijateljem:</p>
<ul>
<li>(I) štiti nas kad smo nepromišljeni,</li>
<li>(II) štiti naš imetak kad smo nepromišljeni,</li>
<li>(III) oslonac nam je u nevolji,</li>
<li>(IV) kada ima obaveze prema nama daje i duplo više nego što treba.</li>
</ul>
<p><strong>(2)</strong> Na četiri načina, mladi domaćine, može se onaj ko je isti i u sreći i u nesreći smatrati iskrenim prijateljem:</p>
<ul>
<li>(I) otkriva nam svoje tajne,</li>
<li>(II) skriva naše tajne pred drugima,</li>
<li>(III) u nesreći nas ne napušta,</li>
<li>(IV) i život bi žrtvovao za naše dobro.</li>
</ul>
<p><strong>(3)</strong> Na četiri načina, mladi domaćine, može se onaj ko daje dobar savet smatrati iskrenim prijateljem</p>
<ul>
<li>(I) odgovara nas da uradimo nešto loše,</li>
<li>(II) hrabri nas da uradimo nešto dobro,</li>
<li>(III) obaveštava nas o onome što ne znamo,</li>
<li>(IV) ukazuje nam na put ka nebu.</li>
</ul>
<p><strong>(4)</strong> Na četiri načina, mladi domaćine, može se onaj ko je saosećajan smatrati iskrenim prijateljem:</p>
<ul>
<li>(I) ne uživa u našoj nesreći,</li>
<li>(II) uživa u našoj sreći,</li>
<li>(III) upozorava druge da ne govore loše o nama,</li>
<li>(IV) hvali one koji govore dobro o nama.”</li>
</ul>
<p>Tako je govorio Uzvišeni. I kada je Učitelj to izrekao, on još dodade:</p>
<blockquote class="gatha">
<p>Prijatelj koji je pri pomoći,<br>
prijatelj u sreći i nesreći,<br>
prijatelj koji daje dobar savet,<br>
prijatelj koji je i saosećajan –<br>
te četvorice se kao prijatelja mudar drži<br>
i o njima se stara predano<br>
kao majka o detetu sopstvenom.</p>
<p>Mudar i čestit poput velikog plamena blista.<br>
Onaj ko svoj imetak stiče na neškodljiv način<br>
nalik pčeli što sakuplja med,<br>
tome bogatstva rastu<br>
kao mravinjak što raste uvis.</p>
<p>S imetkom tako stečenim,<br>
laik spreman za domaćinski život,<br>
na četiri dela svoj imetak deli:<br>
tako on prijateljstvo zadobija.</p>
<p>Jedan deo za svoje potrebe koristi,<br>
dva dela u svoj posao ulaže<br>
a onaj četvrti za vreme nužde čuva.</p>
</blockquote>
<hr>
<p>“A kako, mladi domaćine, plemeniti učenik pokriva svih šest strana sveta?</p>
<p>Na tih šest strana sveta treba gledati ovako. Na roditelje treba gledati kao na istok, na učitelje kao na jug, na ženu i decu kao na zapad, na prijatelje i drugare kao na sever, na sluge i radnike kao na nadir, a na askete i bramane kao na zenit.</p>
<p>Na pet načina, mladi domaćine, dete treba da se stara o svojim roditeljima kao o <strong>istoku</strong>:</p>
<ul>
<li>(I) pošto su oni mene othranili, i ja ću njih izdržavati,</li>
<li>(II) preuzeću njihove obaveze,</li>
<li>(III) održavaću porodičnu tradiciju,</li>
<li>(IV) načiniću sebe dostojnim svoga nasleđa,</li>
<li>(V) sem toga, udeliću nevoljnima u čast svojih predaka.</li>
</ul>
<p>Na pet načina, mladi domaćine, roditelji o kojima se njihovo dete tako stara kao o <strong>istoku</strong> iskazuju svoju ljubav:</p>
<ul>
<li>(I) uzdržavaju ga od zla,</li>
<li>(II) ohrabruju ga da čini dobro,</li>
<li>(III) obrazuju ga za neku profesiju,</li>
<li>(IV) pripremaju ga za prikladan brak,</li>
<li>(V) u pravom trenutku prepuštaju mu svoj imetak.</li>
</ul>
<p>Na ovih pet načina, mladi domaćine, dete se stara o svojim roditeljima kao o <strong>istoku</strong>, a roditelji iskazuju svoju ljubav prema njemu Tako oni pokrivaju <strong>istok</strong> i on je bezbedan i osiguran.</p>
<p>Na pet načina, mladi domaćine, učenik treba da se stara o svom učitelju kao o <strong>jugu</strong>:</p>
<ul>
<li>(I) ustajući sa sedišta u znak poštovanja,</li>
<li>(II) starajući se o njegovim potrebama,</li>
<li>(III) marljivošću da uči,</li>
<li>(IV) požrtvovanošću,</li>
<li>(V) pažljivošću kada prima uputstva..</li>
</ul>
<p>Na pet načina, mladi domaćine, učitelji o kojima se njihov učenik tako stara kao o <strong>jugu</strong> iskazuju svoju ljubav:</p>
<ul>
<li>(I) daju mu dobru pouku,</li>
<li>(II) staraju se da je on dobro razume,</li>
<li>(III) upućuju ga u sve veštine i znanja,</li>
<li>(IV) upoznaju ga sa svojim prijateljima i znancima,</li>
<li>(V) osiguravaju ga sa svih strana.</li>
</ul>
<p>Učitelji o kojima se njihovi učenici staraju kao o <strong>jugu</strong> pokazuju svoju ljubav prema njima na ovih pet načina. Tako oni pokrivaju <strong>jug</strong> i on je bezbedan i osiguran.</p>
<p>Na pet načina, mladi domaćine, muž treba da se stara o svojoj ženi kao o <strong>zapadu</strong>:</p>
<ul>
<li>(I) tako što je poštuje,</li>
<li>(II) tako što je ne omalovažava,</li>
<li>(III) tako što joj je veran,</li>
<li>(IV) tako što joj prepušta vođenje domaćinstva,</li>
<li>(V) tako što joj kupuje nakit.</li>
</ul>
<p>Žena o kojoj se muž tako stara kao o <strong>zapadu</strong> pokazuje svoju ljubav prema mužu na pet načina:</p>
<ul>
<li>(I) svoje dužnosti dobro obavlja,</li>
<li>(II) gostoprimljiva je prema rođacima i drugim posetiocima</li>
<li>(III) verna je,</li>
<li>(IV) čuva ono što muž donese,</li>
<li>(V) vešta je i vredna kad obavlja svoje dužnosti.</li>
</ul>
<p>Na ovih pet načina iskazuje žena svoju ljuba prema mužu koji se o njoj stara kao o <strong>zapadu</strong>. Tako oni pokrivaju <strong>zapad</strong> i on je bezbedan i osiguran.</p>
<p>Na pet načina, mladi domaćine, čovek treba da se stara o svojim prijateljima i drugarima kao o <strong>severu</strong>:</p>
<ul>
<li>(I) darežljivošću,</li>
<li>(II) lepim rečima,</li>
<li>(III) spremnošću da pomogne,</li>
<li>(IV) nepristrasnošću,</li>
<li>(V) iskrenošću.</li>
</ul>
<p>Prijatelji i drugari o kojima se čovek tako stara kao o <strong>severu</strong> pokazuju svoju ljubav prema njemu na pet načina:</p>
<ul>
<li>(I) štite ga kada je nepromišljen,</li>
<li>(II) štite njegovu imovinu kada je nepromišljen,</li>
<li>(III) postaju njegovo utočište kada je u opasnosti,</li>
<li>(IV) ne ostavljaju ga kada je u nevolji,</li>
<li>(V) brinu se o njegovoj porodici.</li>
</ul>
<p>Prijatelji i drugari o kojima se čovek tako stara kao o <strong>severu</strong> pokazuju svoju ljubav prema njemu na ovih pet načina. Tako oni pokrivaju <strong>sever</strong> i on je bezbedan i osiguran.</p>
<p>Na pet načina treba gazda da se stara o svojim slugama i radnicima kao o <strong>nadiru</strong>:</p>
<ul>
<li>(I) dajući im posao prema njihovim sposobnostima,</li>
<li>(II) obezbeđujući im hranu i nadnicu,</li>
<li>(III) brinući se o njima kad su bolesni,</li>
<li>(IV) deleći sa njima poslastice koje ima,</li>
<li>(V) oslobađajući ih kada za to dođe vreme.</li>
</ul>
<p>Sluge i radnici o kojima se gazda tako stara kao o <strong>nadiru</strong> pokazuju svoju ljubav prema njemu na pet načina:</p>
<ul>
<li>(I) ustaju pre njega,</li>
<li>(II) ležu posle njega,</li>
<li>(III) uzimaju samo ono što im je dato,</li>
<li>(IV) dobro obavljaju svoje dužnosti,</li>
<li>(V) održavaju njegovu dobru reputaciju i ugled.</li>
</ul>
<p>Sluge i radnici o kojima se gazda tako stara kao o <strong>nadiru</strong> pokazuju svoju ljubav prema njemu na ovih pet načina. Tako oni pokrivaju <strong>nadir</strong> i on je bezbedan i osiguran.</p>
<p>Na pet načina, mladi domaćine, treba domaćin da se stara o asketama i bramanima kao o <strong>zenitu</strong>:</p>
<ul>
<li>(I) prijateljskim delima,</li>
<li>(II) prijateljskim rečima,</li>
<li>(III) prijateljskim mislima,</li>
<li>(IV) otvarajući za njih svoju kuću,</li>
<li>(V) zadovoljavajući njihove materijalne potrebe.</li>
</ul>
<p>Askete i bramani o kojima se domaćin tako stara kao o <strong>zenitu</strong> pokazuju svoju ljubav prema njemu na šest načina:</p>
<ul>
<li>(I) odgovaraju ga od zla,</li>
<li>(II) nagovaraju ga da čini dobro,</li>
<li>(III) vole ga iskrenog srca,</li>
<li>(IV) omogućuju mu da čuje ono što još nije čuo,</li>
<li>(V) tumače mu ono što je već čuo,</li>
<li>(VI) ukazuju mu na put ka nebeskom boravištu.</li>
</ul>
<p>Na ovih šest načina askete i bramani o kojima se domaćin tako stara kao o <strong>zenitu</strong> pokazuju svoju ljubav prema njemu. Tako oni pokrivaju <strong>zenit</strong> i on je bezbedan i osiguran.”</p>
<p>Tako je govorio Uzvišeni. I kada je Učitelj to izrekao, on još dodade:</p>
<blockquote class="gatha">
<p>Otac i majka su istok,<br>
učitelji su jug,<br>
žena i deca su zapad,<br>
prijatelji i drugari su sever.</p>
<p>Sluge i radnici su nadir,<br>
askete i bramani su zenit;<br>
Onaj ko je spreman da vodi domaćinski život<br>
tim šest delovima bi trebalo da se klanja.</p>
<p>Onaj ko je mudar i čestit,<br>
blag i dobronameran,<br>
skroman i odgovoran,<br>
takav poštovanje može steći.</p>
<p>Ko je energičan, a ne lenj,<br>
nevoljama nepokoleban,<br>
bezgrešanog ponašanja i zaključivanja,<br>
takav poštovanje može steći.</p>
<p>Ko je gostoprimljiv i druželjubiv<br>
širokogrud i nesebičan,<br>
vodič, učitelj i predvodnik,<br>
takav poštovanje može steći.</p>
<p>Velikodušnost, blaga reč,<br>
spremnost da se pomogne,<br>
nepristrasnost prema svakom,<br>
onako kako slučaj zahteva.</p>
<p>Ova četiri pobednička puta pokreću svet,<br>
kao što točkovi pokreću kola.<br>
Ako njih u svetu nema,<br>
Čak ni otac ni majka neće dobiti<br>
poštovanje i pažnju od dece svoje.</p>
<p>Pošto ova četiri pobednička puta<br>
mudri hvale na svaki način,<br>
za ugled svakome oni služe<br>
i s pravom poštovanje od svakog zasluže.”</p>
</blockquote>
<p>Kada Uzvišeni ovo izgovori Sigāla, mladi domaćin, ovako reče:</p>
<p>“Izvanredno, gospodine, izvanredno! Kao kada bi neko ispravio nešto što je dotle stajalo naglavce ili otkrio skriveno ili pokazao put zalutalome ili uneo svetiljku u tamu tako da oni koji imaju oči mogu da vide, isto tako je poštovani Gotama objasnio istinu na više načina.</p>
<p>Zato uzimam utočište, gospodine, u Budi, Dhammi i monaškoj zajednici. Neka me poštovani Gotama prihvati kao svog nezaređenog sledbenika koji, od danas pa do kraja života, pronađe svoje utočište.”</p>
</article>
<aside id="metaarea">
<p>Prevod <span class="author">Branislav Kovačević.</span></p>
<p>Samo za besplatnu distribuciju, kao dar Dhamme.</p>
<p>Source: http://srednjiput.rs/pali-kanon/</p>
<p>Released under <a href="http://creativecommons.org/licenses/by-nc-sa/3.0/deed.sr" target="_blank">Creative Commons BY-NC-SA</a> licence. You may share or adapt this work, as long as it is properly attributed and that it is not used for commercial purposes.</p>
<p>Prepared for Suttacentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
