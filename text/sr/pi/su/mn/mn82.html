<!DOCTYPE html>
<html>
<head>
<meta author="Čedomil Veljačić (deo I i stihovi na kraju dela Ii)">
<title></title>
</head>
<body>
<div id="text" lang="sr">
<section class="sutta" id="mn82">
<article>
<div class="hgroup">
<p class="division">Mađđhima Nikāya</p>
<p>Ratthapala sutta</p>
<h1>82. O Ratapali</h1>
</div>
<h2>i</h2>
<p><a class="sc" id="sc1-3"></a><span class="evam">Ovako sam čuo</span>. Jednom je zgodom Blaženi putovao po zemlji plemena Kuru s velikom skupinom isposnika i stigao do grada Thullakotthitam. Brahmanski građani tog grada, kad su čuli za njegov dolazak, . . otiđu da ga posjete. . . U tom se skupu nalazio i Ratthapalo, sin jednoga od najuglednijih građana Thullakotthite…</p>
<p><a class="sc" id="sc4-6"></a>Kad je čuo Buddhine riječi, on pomisli: “ Prema onome kako sam shvatio pouku Blaženoga, nije lako da čovjek koji živi obiteljskim životom provodi sveti život potpuno usavršen i čist kao izglačana školjka. Trebalo bi da obrijem kosu i bradu, da obučem požutjelu odjeću i da otiđem od kuće u beskućnički život.”</p>
<p>(Kad su ostali građani iz njegove družine otišli, Ratthapalo priđe Blaženome, pokloni mu se, sjedne po strani i saopći mu svoju misao, pa ga zamoli):</p>
<p>—Molim Blaženoga da odobri moje otuđenje od svijeta (pabbađa) i potpuno zaređenje (upasampada).</p>
<p>—Jesu li, Ratthapalo, tvoji roditelji odobrili da se otuđiš i postaneš beskućnik?</p>
<p>—Ne, gospodine, nisu.</p>
<p>—Usavršeni ne odobravaju otuđenje i pristup prosjačkom redu maloljetnicima bez dozvole roditelja, Ratthapalo!</p>
<p>—Pobrinut ću se, gospodine, da mi roditelji to dozvole.</p>
<p><a class="sc" id="sc7"></a>…Kad je sve to saopćio svojim roditeljima, oni mu odgovore ovako:</p>
<p>—Dragi Ratthapalo, ti si naš jedini mili i dragi sin, odhranili smo te i odgojili u izobilju. O patnji ti ne znaš ništa. Sve i kad bi morao da umreš, tvoj bi gubitak za nas bio težak, a kamoli da ti za života dademo pristanak da otiđeš u beskućnike. . .</p>
<p>Kad nije mogao da dobije roditeljski pristanak za odlazak, mladi Ratthapalo se ispruži na pod i reče:—Ili ću ovdje umrijeti ili dobiti dozvolu da otiđem. . .</p>
<p><a class="sc" id="sc8"></a>Tada dođoše Ratthapalovi prijatelji, pa ga i oni savjetovahu:</p>
<p>—Dragi Ratthapalo, ti si jedini mili i dragi sin svojih roditelja. . Ustani, jedi i pij i zabavljaj se! Tako možeš da uživaš u tjelesnim zadovoljstvima i da ujedno vršiš dobra djela. . .</p>
<p><a class="sc" id="sc9-10"></a>Ali Ratthapalo nije odgovarao … Konačno njegovi prijatelji otidu roditeljima, pa im rekoše:—. . . Ako mu ne dozvolite da otiđe u beskućnike, on će umrijeti. Ali ako mu dozvolite, moći ćete da ga vidite i kasnije, pa ako mu se beskućnički život ne bude sviđao, šta će mu drugo preostati nego da se vrati kući? Zato mu dozvolite da otiđe.</p>
<p>—Onda ćemo dozvoliti Ratthapali da otiđe u beskućnike. Ali kasnije mora da dođe u posjetu roditeljima.</p>
<p><a class="sc" id="sc11-12"></a>…Kad su mu prijatelji to saopćili, Ratthapalo ustane, pa kad se oporavio, otide Blaženome, pokloni mu se, sjedne po strani, pa mu reče:</p>
<p>—Poštovani gospodine, dobio sam dozvolu roditelja da se otuđim i pridružim beskućnicima. Neka mi Blaženi udijeli zaređenje…</p>
<p><a class="sc" id="sc13"></a>Nedugo poslije Ratthapalina potpunog zaređenja, nakon četrnaest dana, Blaženi otiđe iz Thullakotthite i uputi se prema Savatthiju. Putujući malo–pomalo, konačno stiže u Savatthi i smjesti se u Đetinu gaju, u samostanu Anāthapindike.</p>
<p><a class="sc" id="sc14"></a>Kroz to je vrijeme Ratthapala živio povučen u osamIjenosti, u marljivu naporu, gorljiv i odlučan. Cilj zbog kojega sinovi plemenita roda napuštaju dom i odlaze u beskućnike, vrhovno savršenstvo svetoga života—taj je cilj on uskoro doživio neposredno, u ovom životu, postigavši ga sam za sebe, i dosegnuvši ga nije ga više napuštao. Znao je: “Dokončano je rađanje, iživljen je svetački život, završen zadatak i ništa više ne preostaje da se izvrši”.</p>
<p>Tako je i redovnik Ratthapalo postao jedan od usavršenih.</p>
<p><a class="sc" id="sc15"></a>Tada Ratthapalo otiđe Blaženome, pokloni mu se, sjedne postrance i reče:</p>
<p>—Poštovani gospodine, želim da posjetim svoje roditelje, ako mi Blaženi to dozvoli.</p>
<p>A Blaženi, pronikavši duhom duh redovnika Ratthapale, uvidje: “Plemić Ratthapalo nije više sposoban da napusti asketski napor i da se vrati na ono što je napustio”, pa mu reče:—Postupi, Ratthapalo, kako smatraš da je umjesno.</p>
<p><a class="sc" id="sc16"></a>Ratthapalo ustane, pozdravi se i ode… Zatim pospremi prostoriju u kojoj je boravio, pa uze svoj ogrtač i prosjačku zdjelu i uputi se u Thullakotthitu… Tamo se smjesti u Srnjaku kralja Koravya. Ujutro se obuče, uzme prosjačku zdjelu i ogrtač, pa otiđe u grad da prosi hranu. Idući od kuće do kuće, stiže i do kuće svoga oca.</p>
<p><a class="sc" id="sc17"></a>Tada je upravo otac redovnika Ratthapale sjedio u dvorani do ulaza, gdje su ga češljali. Već je izdaleka vidio kako dolazi redovnik Ratthapalo, pa reče:</p>
<p>—Naš jedini sin, koji nam je toliko drag i mio, otišao je od kuće zbog tih ošišanih danguba.</p>
<p>Tako se dogodilo da redovnik Ratthapalo u kući svoga oca nije dobio ni milostinju niti učtiv odgovor, nego jedino pogrdu.</p>
<p><a class="sc" id="sc18"></a>No baš je tada služavka jednog Ratthapalinog rođaka izišla da baci na smetište ostatke ustajale kaše iz lonca.</p>
<p>Redovnik Ratthapalo je vidje, pa joj reče:</p>
<p>—Sestro, ako to treba da baciš, istresi radije ovamo u moj u zdjelu.</p>
<p>Ona to učini i u to prepozna oblik njegovih ruku i nogu, a i glas. Tada otiđe njegovoj majci pa joj reče: Gospođo, želim da vam kažem da se gospodin sin Ratthapalo vratio.</p>
<p>—Zbilja! Ako je to istina, onda više nisi robinja. Tada Ratthapalova majka otiđe njegovom ocu, pa mu saopći novost.</p>
<p><a class="sc" id="sc19"></a>Kroz to se vrijeme redovnik Ratthapalo smjestio iza ograde i jeo ostatke ustajale kaše. Otac pohrli k njemu i reče:</p>
<p>—Dragi moj Ratthapalo, ali svakako da ima… (tu mu se prekinula nit govora od uzbuđenja), a ti ovdje jedeš otpatke ustajale kaše! Zar ovo nije tvoja kuća u koju možeš doći?</p>
<p>—Gdje je, domaćine, dom za nas koji smo otišli od kuće u beskućnike? Mi smo beskućnici, domaćine! Došao sam u tvoju kuću, domaćine, ali nisam dobio ni milostinju niti učtiv odgovor, nego jedino pogrdu.</p>
<p>—Ta dođi, dragi Ratthapalo, hajdemo kući!</p>
<p>—Dosta, domaćine! Za danas sam završio svoj obrok.</p>
<p>—Onda, dragi Ratthapalo, prihvati moj poziv za sutrašnji ručak.</p>
<p>Redovnik Ratthapalo šutke prihvati poziv.</p>
<p><a class="sc" id="sc20"></a>Kad je dobio sinov pristanak, otac se vrati kući, pa dade pripremiti veliku hrpu zlata i zakloni je iza zavjese. A tada reče Ratthapalinim bivšim ženama:—Dođite, nevjeste, okitite se onim nakitom u kojem ste se najviše sviđale Ratthapali!</p>
<p><a class="sc" id="sc21-22"></a>Kad je prošla ta noć, otac redovnika Ratthapale je pripremio u vlastitoj kući raznovrsnu biranu hranu i piće, pa poruči Ratthapali:</p>
<p>—Vrijeme je, dragi Ratthapalo, ručak je pripremljen. Redovnik Ratthapalo se tog jutra obukao, uzeo prosjačku zdjelu i ogrtač, pa otišao do očeve kuće. Tamo je sjeo na pripremljeno sjedište. Na to otac dade odgrnuti hrpu zlata, pa mu reče:</p>
<p>—Ovo je, dragi Ratthapalo, blago tvoje majke, a ovo ovdje blago tvoga oca, a ono tamo potječe od tvojih predaka. Ti, Ratthapalo, možeš da koristiš to blago za dobročinstva. Odustani od redovničke stege, vrati se ovome što si prezreo, uživaj i budi dobrotvor!</p>
<p>—Domaćine, ako želiš da mi udovoljiš, naredi da se ta hrpa zlata natovari na kola, pa da se odveze do rijeke Gange i istrese u sredinu njena toka. A zašto? Zato, domaćine, jer će to inače postati za tebe povod jada i nevolje, patnje i očaja.</p>
<p><a class="sc" id="sc23"></a>Uto bivše žene redovnika Ratthapale dođu i poklone se do njegovih nogu, zagrle ih, pa mu rekoše:</p>
<p>—A kako izgledaju, mladi gospodaru, one vile zbog kojih si odlučio da se prikloniš svetačkom životu?</p>
<p>—Svetačkim se životom ne živi, sestre, vilama za ljubav.</p>
<p>—Mladi nas gospodar Ratthapalo naziva sestrama—poviknu one i počnu padati u nesvijest.</p>
<p><a class="sc" id="sc24"></a>Na to redovnik Ratthapalo reče svome ocu:—Domaćine, ako želite ponuditi ručak, onda to učinite. Nemojte me mučiti!</p>
<p>—Evo, dragi Ratthapalo, pa jedi, ručak je pripremljen.</p>
<p>(Kad je ustao od ručka, Ratthapalo je pred odlazak iz očinske kuće izrekao sledeće stihove).</p>
<blockquote class="gatha">
<p><a class="sc" id="sc25"></a>Pogledaj šarenu lutku, živu ranu, nametljivu,<br>
nagrizenu ali taštu, na kojoj ništa nije pouzdano.<br>
Pogledaj tijelo nakićeno zlatom i dragim kamenjem,<br>
kosti ovite u kožu i blještavo odijelo,<br>
noge premazane lakom, usta ljepljivim mirisom.<br>
To je dosta da zanese lakoumnog,<br>
ali ne onog ko stremi ka drugoj obali.</p>
<p>Pletenica od osam strukova, trepavice sa crnim obljepom –<br>
to je dosta da zanese lakoumnog,<br>
ali ne onog ko stremi ka drugoj obali.</p>
<p>Kao svježe prebojen zid i trulo tijelo pod nakitom<br>
dovoljno je da zanese lakoumnog,<br>
ali ne onog ko stremi ka drugoj obali.</p>
<p>Lovac mu je podmetnuo zamku, ali jelen u nju ne upada,<br>
neg’ pojede hranu pa otiđe uz prkos zverokradici.<br>
Osujećena je zamka, jelen se nije zapleo,<br>
neg’ pojede hranu pa pobježe, razočara lovačku lakomost.</p>
</blockquote>
<p><a class="sc" id="sc26"></a>Tada je otišao u Srnjak kralja Koravya i smjestio se na korijenje nekog stabla da tu provede ostatak dana.</p>
<h2>ii</h2>
<p><a class="sc" id="sc27"></a>Tada kralj Koravyo reče svom lovočuvaru: “Pripremi Migaćira vrt. Idem tamo da uživam u prirodi.”</p>
<p>“Kako god naredite, vaše visočanstvo,” odgovori lovočuvar kralju. I dok je čistio Migaćira vrt ugleda on poštovanog Ratthapala kako sedi u hladu nekog drveta čitav dan. Zato on otide do kralja i reče: “Migaćira vrt je spreman za vas, vaše visočanstvo. I plemeniti Ratthapala—sin najuglednije porodice u Thullakotthiti, o kojoj ste i vi uvek govorili pohvalno—ovde je, sedi u hladu nekog drveta evo već čitav dan.”</p>
<p>“U tom slučaju , dragi moj lovočuvaru, zaboravimo uživanje u vrtu za ovaj dan. Ja sada idem da izrazim poštovanje učitelju Ratthapali.”</p>
<p><a class="sc" id="sc28"></a>Tada, naredivši “Ponesite svu hranu koja je pripremljena”, kralj Koravyo dade da se opremi svečana kočija. I popevši se na tu kočiju, napusti on Thullakotthitu praćen drugim svečanim kočijama, u punoj kraljevskoj pompi, kako bi video poštovanog Ratthapalu. Vozio se dok je mogao, a onda siđe i peške otide do poštovanog Ratthapala, praćen svojim najistaknutijim dvorjanima. Stigavši, razmeni učtive pozdrave s poštovanim Ratthapalom. Pošto su razmenili prijateljske pozdrave i učtivosti, stade on sa strane. I dok je tako stajao, reče on poštovanom Ratthapali:</p>
<p>—Ovdje je jedan svečani prekrivač za slona. Neka poštovani Ratthapalo izvoli sesti na njega!</p>
<p>—Nije potrebno, maharađa! Sjedni ti! Ja već sjedim na svojem sedištu.</p>
<p>Kralj Koravyo sede na pripremljeno sedište. I dok je tako sedeo, reče on ovako poštovanom Ratthapali:</p>
<p><a class="sc" id="sc29-34"></a>—Gospodine Ratthapalo, postoje četiri vrste gubitaka zbog kojih neki ljudi, kad ih pretrpe, obriju glavu i bradu, obuku požutelu odeću i iz domaćeg života odu u beskućnike. Koja su to četiri gubitka? Gubitak mladosti, gubitak zdravlja, gubitak bogatstva i gubitak porodice… Ali gospodin Ratthapalo nije pretrpeo nijedan od tih gubitaka. Šta je onda spoznao, uvideo ili čuo, šta ga je navelo da napusti dom i ode u beskućnike?</p>
<p><a class="sc" id="sc35"></a>—Maharađa, četiri su sažete istine na koje je ukazao Blaženi, znalac i vidilac, plemeniti i samoprobuđeni. Kad sam ih spoznao, uvideo i čuo, napustio sam dom i otišao u beskućnike. A koje četiri?</p>
<p><a class="sc" id="sc36"></a>‘Ovaj svet je prolazan. On ne traje’. To je prva sažeta istina na koju je ukazao Blaženi, znalac i vidilac, plemeniti i samoprobuđeni. Kad sam je spoznao, uvideo i čuo napustio sam dom i otišao u beskućnike.</p>
<p>‘Ovaj svet je bez skloništa, bez zaštitnika.’ To je druga sažeta istina…</p>
<p>‘Ovaj svet niko ne poseduje. Svi mi moramo da ga napustimo, da sve ostavimo iza sebe’. To je treća sažeta istina…</p>
<p>‘Ovaj svet je nedovoljan, neutaživ, rob želje’. To je četvrta sažeta istina…</p>
<p><a class="sc" id="sc37"></a>To su, maharađa, četiri sažete istine na koje je ukazao Blaženi, znalac i vidilac, plemeniti i samoprobuđeni. Kad sam ih spoznao, uvideo i čuo, napustio sam dom i otišao u beskućnike.</p>
<p><a class="sc" id="sc38"></a>—Gospodin Ratthapala kaže: “Ovaj svet je prolazan. On ne traje.” A kako treba razumeti značenje te tvrdnje?</p>
<p>—Šta ti misliš, maharađa: kad si imao dvadeset ili dvadeset pet godina—vešt u jahanju slonova, vešt u kroćenju konja, vešt vozar kočija, savršen strelac, vešt mačevalac—jesi li imao snažne ruke i snažne noge, bio zdrav i spreman za ratovanje?</p>
<p>—Da, gospodine Ratthapalo, kad sam imao dvadeset ili dvadeset pet godina… imao sam snažne ruke i snažne noge, bio zdrav i spreman a ratovanje. Izgledalo je kao da imam natprirodne moći. Ne videh bilo koga meni ravnog po snazi.</p>
<p>—A šta misliš, maharađa, imaš li i sad isto tako snažne ruke i snažne noge, jesi li isto tako zdrav i spreman za ratovanje</p>
<p>—Ni blizu, gospodine Ratthapalo, ja sam sada slabašan starac, ostareo, poodmaklih godina, stigao u poslednje doba života, 80 mi je godina. Ponekad pomislim: ‘Spustiću stopu ovde’, a spustim je na sasvim drugo mesto.</p>
<p>—Na to je, maharađa, mislio Blaženi, znalac i vidilac, plemeniti i samoprobuđeni, kada je rekao: ‘Ovaj svet je prolazan. On ne traje’. I kad sam to spoznao, uvideo i čuo, napustio sam dom i otišao u beskućnike.</p>
<p>—Čudesno je, gospodine Ratthapalo, zapanjujuće kako je&nbsp; Blaženi, znalac i vidilac, plemeniti i samoprobuđeni, to dobro rekao: ‘Ovaj svet je prolazan. On ne traje’. Jer ovaj svet je zaista prolazan, gospodine Ratthapalo. On zaista ne traje.</p>
<p><a class="sc" id="sc39"></a>Ali na ovom kraljevskom dvoru postoje obučeni slonovi i konjica, ratne kočije i pešadija, koji svi služe da nas odbrane od opasnosti. A ti ipak kažeš: ‘Ovaj svet je bez skloništa, bez zaštitnika.’ Kako treba razumeti značenje te tvrdnje?</p>
<p>—Šta misliš, maharađa? Imaš li neku ozbiljnu bolest?</p>
<p>—Da,&nbsp; gospodine Ratthapalo, bolujem od astme. Ponekad se moji prijatelji i savetnici, srodnici i familija okupe oko mene i kažu: “Ovaj put kralj Koravya će umreti. Ovaj put kralj Koravya će umreti.”</p>
<p>—I šta misliš, maharađa, možeš li reći svojim prijateljima i savetnicima, srodnicima i familiji: ‘Naređujem svima koji su prisutni da između sebe podele moj bol, tako da bol koji osećam bude manji? Ili ti sam moraš da potneseš sav taj bol?</p>
<p>—Ah ne, gospodine Ratthapalo, ne mogu reći svojim prijateljima i savetnicima, srodnicima i familiji: ‘Naređujem svima koji su prisutni da između sebe podele moj bol, tako da bol koji osećam bude manji.’ Ja sam moram da potnesem sav taj bol.</p>
<p>—Na to je, maharađa, mislio Blaženi, znalac i vidilac, plemeniti i samoprobuđeni, kada je rekao: ‘Ovaj svet je bez skloništa, bez zaštitnika.’ I kad sam to spoznao, uvideo i čuo, napustio sam dom i otišao u beskućnike.</p>
<p>—Čudesno je, gospodine Ratthapalo, zapanjujuće kako je Blaženi, znalac i vidilac, plemeniti i samoprobuđeni, to dobro rekao: ‘Ovaj svet je prolazan. On ne traje’. Jer ovaj svet je zaista bez skloništa, gospodine Ratthapalo. On je zaista bez zaštitnika.</p>
<p><a class="sc" id="sc40"></a>Ali na ovom kraljevskom dvoru ima mnogo zlata i srebra, trezori su i u podrumima i u potkrovlju. A ti ipak kažeš: ‘Ovaj svet niko ne poseduje. Svi mi moramo da ga napustimo, da sve ostavimo iza sebe’. Kako treba razumeti značenje te tvrdnje?</p>
<p>—Šta misliš, maharađa? Kad sada uživaš u zadovoljstvima svih pet čula, možeš li da kažeš: ‘Čak i u sledećem životu uživaću na isti način, u zadovoljstvima svih pet čula? Ili će bogatstvo koje imaš ostati nekom drugom, a tvoj život biće u skladu sa tvojom kammom?</p>
<p>—Ah ne, gospodine Ratthapalo, ne mogu reći: ‘Čak i u sledećem životu uživaću na isti način, u zadovoljstvima svih pet čula.’ Bogatstvo koje imam ostaće nekom drugom, a moj život biće u skladu sa mojom kammom?</p>
<p>—Na to je, maharađa, mislio Blaženi, znalac i vidilac, plemeniti i samoprobuđeni, kada je rekao: ‘Ovaj svet niko ne poseduje. Svi mi moramo da ga napustimo, da sve ostavimo iza sebe.’ I kad sam to spoznao, uvideo i čuo, napustio sam dom i otišao u beskućnike.</p>
<p>—Čudesno je, gospodine Ratthapalo, zapanjujuće kako je Blaženi, znalac i vidilac, plemeniti i samoprobuđeni, to dobro rekao: ‘Ovaj svet niko ne poseduje. Svi mi moramo da ga napustimo, da sve ostavimo iza sebe.’ Jer ovaj svet zaista niko ne poseduje, gospodine Ratthapalo. Svi mi moramo da ga napustimo, da sve ostavimo iza sebe.</p>
<p><a class="sc" id="sc41"></a>Ali gospodin Ratthapala kaže: ‘Ovaj svet je nedovoljan, neutaživ, rob želje.’ Kako treba razumeti značenje te tvrdnje?</p>
<p>—Šta misliš, maharađa? Vladaš li ti sada naprednom zemljom Kuru?</p>
<p>—Tako je, gospodine Ratthapalo. Ja sada vladam naprednom zemljom Kuru?</p>
<p>—I šta misliš, maharađa? Pretpostavimo da ti jedan od tvojih poverljivih, pouzdanih ljudi dođe sa istoka. I stigavši on ti kaže: ‘Neka visočanstvo blagoizvoli znati da sam došao sa istoka. Tamo sam video veliku&nbsp; zemlju, moćnu i prosperitetnu, gusto naseljenu. Mnogo je tamo bojnih slonova, mnogo je bojne konjice, ratnih kola i pešadije. Mnogo je tamo slonovače, mnogo zlata i srebra, i obrađenog i neobrađenog. Mnogo je tamo žena koje mogu postati robinje. Moguće je, sa vojskom koju kralj ima, osvojiti tu zemlju. Osvoj je, maharađa!’ Šta bi ti učinio?</p>
<p>—Pošto bih je osvojio, gospodine Ratthapalo, ja bih njome zavladao.</p>
<p>—I šta misliš, maharađa? Pretpostavimo da ti jedan od tvojih poverljivih, pouzdanih ljudi dođe sa zapada… severa… juga… sa druge strane okeana. I stigavši on ti kaže: ‘Neka visočanstvo blagoizvoli znati da sam došao sa istoka. Tamo sam video veliku&nbsp; zemlju, moćnu i prosperitetnu, gusto naseljenu. Mnogo je tamo bojnih slonova, mnogo je bojne konjice, ratnih kola i pešadije. Mnogo je tamo slonovače, mnogo zlata i srebra, i obrađenog i neobrađenog. Mnogo je tamo žena koje mogu postati robinje. Moguće je, sa vojskom koju kralj ima, osvojiti tu zemlju. Osvoj je, maharađa!’ Šta bi ti učinio?</p>
<p>—Pošto bih je osvojio, gospodine Ratthapalo, ja bih njome zavladao.</p>
<p>—Na to je, maharađa, mislio Blaženi, znalac i vidilac, plemeniti i samoprobuđeni, kada je rekao: ‘Ovaj svet je nedovoljan, neutaživ, rob želje.’ I kad sam to spoznao, uvideo i čuo, napustio sam dom i otišao u beskućnike.</p>
<p>—Čudesno je, gospodine Ratthapalo, zapanjujuće kako je Blaženi, znalac i vidilac, plemeniti i samoprobuđeni, to dobro rekao: ‘Ovaj svet je nedovoljan, neutaživ, rob želje.’ Jer ovaj svet zaista je nedovoljan, gospodine Ratthapalo. On je neutaživ i rob želje.</p>
<p><a class="sc" id="sc42"></a>Tako reče poštovani Ratthapala. Tako rekavši, on nastavi:</p>
<blockquote class="gatha">
<p>Sreo sam u svijetu bogatih ljudi,<br>
koji zaslijepljeni onim što su stekli<br>
nikome ne daju udjela;<br>
lakomo zgrću blago i sve ih veća strast za njim obuzima.</p>
<p>I car koji zauzme cijelu zemlju<br>
naseljenu do morskih žalova, nezadovoljan svojom obalom<br>
čezne za drugim rubom okeana. Kao taj car tako i mnogi ljudi<br>
s neutomljivom žeđi srljaju u smrt, napuštaju tijelo kad im obnemogne,<br>
ali strast u svijetu nema granica.</p>
<p>Ožalošćena obitelj tada čupa kose<br>
i vapi: “O, zašto i mi nismo umrli!”<br>
Tad odnose leš zamotan u platno<br>
na mogilu i tu ga spaljuju.</p>
<p>I dok se pokojnik peče—a grobar ga mrska i bode –<br>
od sveg mu blaga preostaje tek jedna krpa.</p>
<p>Za onoga ko umire nisu utočište<br>
ni rođaci, ni prijatelji ni drugovi.<br>
Nasljednici mu raznesu blago. Biće slijedi put svojih djela,<br>
ne slijede ga ni novci, ni žena, ni djeca,<br>
ni imovina, ni domovina.</p>
<p>Novcem se ne može kupiti dug život,<br>
bogatstvo ne štiti ni od starenja.<br>
—Naš je život kratak, kažu mudraci,<br>
nepostojan, nedostatan.</p>
<p>Zar se draž života ne tiče i siromaha, priprostoga kao i mudraca?<br>
Pa ipak, ludog već sama ludost mori,<br>
dok mudrac ostaje nerazdraživ.<br>
Mudrost je zato vrednija od novca, jer nas vodi ka usavršenju,<br>
dok one koji podlegnu zabludi, zla djela vežu za biće i nebiće.</p>
<p>U toku zbivanja nižu se njina rođenja<br>
nekad iz utrobe zemaljskih majki,<br>
a nekad u nekom drugom svijetu.</p>
<p>U sve se te svjetove pouzdaju nerazumni<br>
i začinju se nekad u utrobi majke,<br>
a nekad u nekom drugom svijetu.</p>
<p>Kao što lopov uhvaćen u klopku<br>
sam nad sobom izvršava kaznu za zlodjelo,<br>
tako i pokojnik na drugom svijetu<br>
sam nad sobom izvršava kaznu za zlodjelo.</p>
<p>—Šareni mamci, slatki i ugodni, uzbuđuju duh ishitrenim mislima.<br>
A ja sam, veličanstvo, prozreo opasnost u požudi<br>
i zato sam se odvratio od svijeta.</p>
<p>Kao što plodovi padaju sa grana<br>
zreli i nezreli, tako se ruše i ljudi kad im iznemogne tijelo.<br>
I to sam prozreo, veličanstvo, i zato sam se odvratio od svijeta,<br>
jer je bolji priprost život isposnika.</p>
</blockquote>
</article>
<aside id="metaarea">
<p>Prevod <span class="author">Čedomil Veljačić (deo I i stihovi na kraju dela Ii)</span>.</p>
<p>ostalo Branislav Kovačević</p>
<p>Samo za besplatnu distribuciju, kao dar Dhamme</p>
<p>Copyright © 2014: <a href="http://creativecommons.org/licenses/by-nc-sa/3.0/deed.sr">Оvaj sajt je licenciran pod uslovima licence Creative Commons</a></p>
<p><a href="http://srednjiput.rs/pali-kanon/sutta-pitaka/maddhima-nikaya/mn-82-ratthapala-sutta/?full-site=true" rel="nofollow">Text sourced from srednjiput.rs.</a></p>
<p>Prepared for SuttaCentral by <span class="editor">Bhikkhu Sujato</span>.</p>\n</aside>
</section>
</div>
</body>
</html>
