<!DOCTYPE html>
<html>
<head>
<meta author="Branislav Kovačević">
<title></title>
</head>
<body>
<div id="text" lang="sr">
<section class="sutta" id="mn34">
<article>
<div class="hgroup">
<p class="division">Mađđhima Nikāya</p>
<p>Ćūla-gopālaka sutta</p>
<h1>34. Kratki govor o govedaru</h1>
</div>
<p><a class="sc" id="sc1"></a><span class="evam">Ovako sam čuo</span>. Jednom je prilikom Blaženi živeo među Vađđijima, kraj Ukkaćele, na obali reke Gang. To se on ovako obrati monasima: “Monasi”.—“Da, poštovani gospodine”, odgovoriše oni. A Blaženi ovako nastavi:</p>
<p><a class="sc" id="sc2"></a>„Monasi, jednom je u Magadhi neki lakomisleni govedar, poslednjeg meseca monsuna, u jesen, ne vodeći mnogo računa o ovoj obali, niti o onoj obali ove reke Gang, poterao svoje krdo ka zemlji Videha, ka drugoj obali, na mestu gde nije prelaz. A onu stoku zahvati matica, te ih zadesi nevolja i propast. A zašto? Zato što je taj lakomisleni magadhski govedar poslednjeg meseca monsuna, u jesen, ne vodeći mnogo računa o ovoj obali, niti o onoj obali ove reke Gang, poterao svoje krdo u zemlji Videha ka drugoj obali, na mestu gde nije prelaz.</p>
<p><a class="sc" id="sc3"></a>Isto je tako, monasi, sa onim monasima i bramanima koji nisu vešti u ovome svetu i u drugome svetu, nevešti u kraljevstvu Mare i onome što je izvan njega, nevešti u kraljevstvu smrti i onome što je izvan njega—oni koji ih slušaju i imaju poverenje u njih, to će im doneti nevolje i propast za dugo vremena.</p>
<p><a class="sc" id="sc4"></a>Monasi, jednom je u Magadhi mudri govedar, poslednjeg meseca monsuna, u jesen, pošto je dobro osmotrio ovu obalu i onu obalu ove reke Gang, poterao svoje krdo ka zemlji Videha, ka drugoj obali, na mestu gde postoji prelaz. Prvo je poterao bikove za priplod i predvodnike krda i oni zasekoše maticu Ganga, te bezbedno stigoše na drugu obalu. Potom je poterao snažna goveda i goveda koja tek treba ukrotiti, te i oni zasekoše maticu Ganga i bezbedno stigoše na drugu obalu. Poterao je junice i junad, te i oni zasekoše maticu Ganga i bezbedno stigoše na drugu obalu. Poterao je zatim telad i slabiju stoku, te i oni zasekoše maticu Ganga i bezbedno stigoše na drugu obalu. U isto vreme, bilo je sasvim mlade teladi, tek rođene, koja podstaknuta mukanjem svojih majki takođe zaseče maticu Ganga i bezbedno stigoše na drugu obalu. A zašto? Zato što je taj mudri magadhski govedar poslednjeg meseca monsuna, u jesen, pošto je dobro osmotrio ovu obalu i onu obalu ove reke Gang, poterao svoje krdo ka zemlji Videha, ka drugoj obali, na mestu gde postoji prelaz.</p>
<p><a class="sc" id="sc5"></a>Isto je tako, monasi, sa onim monasima i bramanima koji su vešti u ovome svetu i u drugome svetu, vešti u kraljevstvu Mare i onome što je izvan njega, vešti u kraljevstvu smrti i onome što je izvan njega—oni koji ih slušaju i imaju poverenje u njih, to će im doneti dobrobit i sreću za dugo vremena.</p>
<p><a class="sc" id="sc6"></a>Monasi, baš kao što bikovi za priplod i predvodnici krda zasekoše maticu Ganga, te bezbedno stigoše na drugu obalu, isto tako i oni monasi koji su arahanti, sve nečistoće uma razorili, proživeli svetački život, učinili ono što treba učiniti, odložili teret, dosegli istinski cilj, raskinuli okove bića i jesu potpuno oslobođeni krajnjim znanjem—zasekavši maticu Mare, bezbedno stigoše na drugu obalu.</p>
<p><a class="sc" id="sc7"></a>Baš kao što snažna goveda i goveda koja tek treba ukrotiti zasekoše maticu Ganga, te bezbedno stigoše na drugu obalu, isto tako i oni monasi koji su raskinuli pet nižih okova, spontano se preporodili [u čistim boravištima] i odatle dosegli nibbānu, a da se više ne vrate u ovaj svet—zasekavši maticu Mare, bezbedno stigoše na drugu obalu.</p>
<p><a class="sc" id="sc8"></a>Baš kao što junice i junad zasekoše maticu Ganga, te bezbedno stigoše na drugu obalu, isto tako i oni monasi koji su raskinuli tri okova i sa slabljenjem požude, mržnje i obmanutosti postali „jednom povratnici“, koji se vraćaju u ovaj svet da okončaju patnju—zasekavši maticu Mare, bezbedno stigoše na drugu obalu.</p>
<p><a class="sc" id="sc9"></a>Baš kao što telad i slabija stoka zasekoše maticu Ganga, te bezbedno stigoše na drugu obalu, isto tako i oni monasi koji su raskinuli tri okova i „ušli u tok“, te više nisu podložni propasti, već im je osigurano oslobođenje, puta ka probuđenju—zasekavši maticu Mare, bezbedno stigoše na drugu obalu.</p>
<p><a class="sc" id="sc10"></a>Baš kao što sasvim mlada telad, tek rođena, podstaknuta mukanjem svojih majki zaseče maticu Ganga, te bezbedno stiže na drugu obalu, isto tako i oni monasi koji su postupaju u skladu sa Dhammom, postupaju u skladu sa poverenjem—zasekavši maticu Mare, bezbedno stigoše na drugu obalu.</p>
<p><a class="sc" id="sc11"></a>Monasi, ja sam vešt u ovome svetu i u drugome svetu, vešt u kraljevstvu Mare i onome što je izvan njega, vešti u kraljevstvu smrti i onome što je izvan njega. Oni koji me slušaju i imaju poverenje u mene, to će im doneti dobrobit i sreću za dugo vremena.“</p>
<p><a class="sc" id="sc12"></a>Tako reče Blaženi. Kada je Uzvišeni ovo izrekao, Učitelj dodade i ovo:</p>
<blockquote class="gatha">
<p>„I ovaj svet i onaj svet<br>
dobro je opisao onaj koji zna,<br>
ono što je u dosegu Mare<br>
i ono što je izvan njegovog domašaja.</p>
<p>Razumevši direktno čitav taj svet,<br>
Probuđeni, onaj koji razume<br>
otvori vrata ka besmrtnome,<br>
kroz koja se do nibbāne sigurno stiže.</p>
<p>Jer Marina matica presečena je,<br>
njegova struja zaustavljena, trska raskrčena;<br>
Radujte se zato, monasi, beskrajno<br>
i svoje srce sklonite tamo gde sigurnost leži.”</p>
</blockquote>
</article>
<aside id="metaarea">
<p>Prevod <span class="author">Branislav Kovačević</span>.</p>
<p>Samo za besplatnu distribuciju, kao dar Dhamme</p>
<p>Copyright © 2014: <a href="http://creativecommons.org/licenses/by-nc-sa/3.0/deed.sr">Оvaj sajt je licenciran pod uslovima licence Creative Commons</a></p>
<p><a href="http://srednjiput.rs/pali-kanon/sutta-pitaka/maddhima-nikaya/mn-34-cula-gopalaka-sutta/?full-site=true" rel="nofollow">Text sourced from srednjiput.rs.</a></p>
<p>Prepared for SuttaCentral by <span class="editor">Bhikkhu Sujato</span>.</p>\n</aside>
</section>
</div>
</body>
</html>
