<!DOCTYPE html>
<html>
<head>
<meta author="Branislav Kovačević">
<title></title>
</head>
<body>
<div id="text" lang="sr">
<section class="sutta" id="mn147">
<article>
<div class="hgroup">
<p class="division">Mađđhima Nikāya</p>
<p>Cula-Rahulovada sutta</p>
<h1>147. Kratak savet Rāhuli</h1>
</div>
<p><a class="sc" id="sc1"></a><span class="evam">Ovako sam čuo</span>. Jednom je prilikom Blaženi boravio kraj Sāvatthija, u Đetinom gaju, u manastiru koji je podigao Anāthapindika.</p>
<p><a class="sc" id="sc2"></a>I dok je Blaženi boravio sam u meditaciji, ovakva mu se misao javila: “Stanja koja dozrevaju u oslobođenju su dozrela u Rāhuli. Kako bi bilo ako bih ga dalje uputio u razaranje mentalnih nečistoća?”</p>
<p>Onda, ujutro, Blaženi se obuče, uze svoju prosjačku zdelu i gornji ogrtač, te otide u Sātthi u prošenje hrane. Kada je isprosio hranu u Sāvatthiju i vratio se, pošto je jeo, obrati se on poštovanom Rāhuli ovim rečima:</p>
<p>„Uzmi svoju prostirku za sedenje, Rāhula; hajdemo do Slepčevog gaja da tamo provedemo ostatak dana.“</p>
<p>„Da, poštovani gospodine“, odgovori poštovani Rāhula i uzevši svoju prostirku za sedenje, krete za Blaženim prateći ga u stopu.</p>
<p>A tom prilikom su hiljade božanstava pratile Blaženog, razmišljajući: „Danas će Blaženi dalje uputiti poštovanog Rāhulu u razaranje mentalnih nečistoća.“ Tako Blaženi otide do Slepčevog gaja i sede u podnožje nekog drveta, na unapred pripremljeno mesto. A poštovani Rāhula se pokloni Blaženom i sede sa strane. Tada Blaženi reče poštovanom Rāhuli:</p>
<p><a class="sc" id="sc3"></a>„Šta misliš, Rāhula? Je li oko trajno ili prolazno?“—„Prolazno, poštovani gospodine.“—„Je li ono što je prolazno sreća ili patnja?“—„Patnja, poštovani gospodine.“—„Je li ono što je prolazno, patnja i podložno promeni ispravno posmatrati ovako: ’To je moje, to sam ja, to je moje sopstvo’?“—„Ne, poštovani gospodine.“</p>
<p>„A šta misliš, Rāhula? Jesu li oblici… Je li svest o viđenom… Je li kontakt oka… Je li ijedan osećaj, ijedan opažaj, ijedan mentalni obrazac, ijedna svest koja nastane sa kontaktom oka kao uzrokom trajna ili prolazna?“ — „Prolazna, poštovani gospodine.“ — „Je li ono što je prolazno sreća ili patnja?“—„Patnja, poštovani gospodine.“—„Je li ono što je prolazno, patnja i podložno promeni ispravno posmatrati ovako: ’To je moje, to sam ja, to je moje sopstvo’?“—„Ne, poštovani gospodine.“</p>
<p><a class="sc" id="sc4-8"></a>„A šta misliš, Rāhula? Je li uvo trajno ili prolazno? … Je li nos trajan ili prolazan? … Je li jezik trajan ili prolazan? … Je li telo trajno ili prolazno? … Jesu li objekti uma… Je li svest o mišljenom… Je li kontakt uma… Je li ijedan osećaj, ijedan opažaj, ijedan mentalni obrazac, ijedna svest koja nastane sa kontaktom uma kao uzrokom trajna ili prolazna?“ — „Prolazna, poštovani gospodine.“ — „Je li ono što je prolazno sreća ili patnja?“—„Patnja, poštovani gospodine.“—„Je li ono što je prolazno, patnja i podložno promeni ispravno posmatrati ovako: ’To je moje, to sam ja, to je moje sopstvo’?“—„Ne, poštovani gospodine.“</p>
<p><a class="sc" id="sc9"></a>„Rāhula, kad to uvidi, dobro podučen plemeniti učenik nije više opčinjen okom, nije više opčinjen oblikom, nije više opčinjen svešću o viđenom, nije više opčinjen kontaktom oka i nije više opčinjen ijednim osećajem, ijednim opažajem, ijednim mentalnim obrascem, ijednom svešću koja nastane sa kontaktom oka kao urokom.</p>
<p>Nije više opčinjen uhom … Nije više opčinjen nosom … Nije više opčinjen jezikom … Nije više opčinjen telom … Nije više opčinjen umom, nije više opčinjen objektima uma, nije više opčinjen svešću o mišljenom, nije više opčinjen kontaktom uma i nije više opčinjen ijednim osećajem, ijednim opažajem, ijednim mentalnim obrascem, ijednom svešću koja nastane sa kontaktom uma kao urokom.</p>
<p><a class="sc" id="sc10"></a>Pošto nije opčinjen, u njemu nema više žudnje. Sa prestankom žudnje [njegov um] postaje slobodan. Kada je slobodan, dolazi znanje: „Slobodan sam“. On razume: „Nema više preporađanja, proživljen je svetački život, učinjeno je ono što je trebalo učiniti, nema više preporađanja’.“</p>
<p>Tako reče Blaženi. Zadovoljan, poštovani Rāhula se obradova rečima Blaženog. I dok je ovaj govor još bio u toku, zahvaljujući nevezivanju, um poštovanog Rāhule postade oslobođen od nečistoća. A u onim hiljadama božanstava se javi potpuno čisto, savršeno viđenje Dhamme: „Sve što nastane podložno je i nestanku.“</p>
</article>
<aside id="metaarea">
<p>Prevod <span class="author">Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © 2014:</p>
<p><a href="http://creativecommons.org/licenses/by-nc-sa/3.0/deed.sr" target="_blank">Оvaj sajt je licenciran pod uslovima licence Creative Commons</a>. </p>
<p><a href="http://srednjiput.rs/pali-kanon/sutta-pitaka/maddhima-nikaya/" target="_blank">Text sourced from srednjiput.rs.</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>