<!DOCTYPE html>
<html>
<head>
<meta author="Branislav Kovačević">
<title></title>
</head>
<body>
<div id="text" lang="sr">
<section class="sutta" id="mn124">
<article>
<div class="hgroup">
<p class="division">Mađđhima Nikāya</p>
<p>Bākkula sutta</p>
<h1>124 Razgovor sa Bākkulom</h1>
</div>
<p><a class="sc" id="sc1"></a><span class="evam">Ovako sam čuo</span>. Jednom je prilikom poštovani Bākkula živeo u okolini Rāđagahe, u Bambusovom gaju, na mestu gde se hrane veverice.</p>
<p><a class="sc" id="sc2"></a>Onda Aćela Kassapa, prijatelj poštovanog Bakkule u vreme pre zaređenja, otide do poštovanog Bakkule i pozdravi se sa njim. Pošto razmeniše učtive i prijateljske reči, sede on sa strane i upita poštovanog Bakkulu:</p>
<p><a class="sc" id="sc3"></a>“Prijatelju Bākkula, koliko ima kako si se zamonašio?”</p>
<p>“Osamdeset je godina kako sam se zamonašio.”</p>
<p>“Prijatelju Bākkula, za tih osamdeset godina koliko puta si imao seksualni odnos?”</p>
<p>“Prijatelju Kassapa, ne bi trebalo da mi postavljaš takvo pitanje. Trebalo bi da me pitaš ovako: ‘Prijatelju Bākkula, za tih osamdeset godina koliko puta se u tebi javila čilna želja?’”</p>
<p>“Prijatelju Bākkula, za tih osamdeset godina koliko puta se u tebi javila čulna želja?”</p>
<p>“Prijatelju Kassapa, za ovih osamdeset godina otkako sam se zamonašio ne sećam se da se ijednom u meni javio opažaj ispunjen čulnom željom.”</p>
<p>[To što se za osamdeset godina otkako se zamonašio ne seća da se ijednom u njemu javio opažaj ispunjen čulnom željom, to pamtimo kao divan i čudesan kvalitet poštovanog Bakkule.]</p>
<p><a class="sc" id="sc4-5"></a>“Prijatelju, za ovih osamdeset godina otkako sam se zamonašio ne sećam se da se ijednom u meni javio opažaj ispunjen zlovoljom… da se ijednom u meni javio opažaj ispunjen okrutnošću.”</p>
<p>[To što se za osamdeset godina otkako se zamonašio ne seća da se ijednom u njemu javio opažaj ispunjen zlovoljom… da se ijednom u njemu javio opažaj ispunjen okrutnošću, to pamtimo kao divan i čudesan kvalitet poštovanog Bakkule.]</p>
<p><a class="sc" id="sc6"></a>“Prijatelju, za ovih osamdeset godina otkako sam se zamonašio ne sećam se da se ijednom u meni javila misao ispunjena čulnom željom.”</p>
<p>[…i ovo pamtimo kao divan i čudesan kvalitet poštovanog Bakkule.]</p>
<p><a class="sc" id="sc7-8"></a>“Prijatelju, za ovih osamdeset godina otkako sam se zamonašio ne sećam se da se ijednom u meni javila misao ispunjena zlovoljom… da se ijednom u meni javila misao ispunjena okrutnošću.”</p>
<p>[…i ovo pamtimo kao divan i čudesan kvalitet poštovanog Bakkule.]</p>
<p><a class="sc" id="sc9-15"></a>“Prijatelju, za ovih osamdeset godina otkako sam se zamonašio ne sećam se da sam ijednom prihvatio ogrtač od nekog kućedomaćina … da sam ikada nosio ogrtač koji mi je dao neki kućedomaćin… da sam ikada krojio ogrtač sečivom… da sam ikada šio ogrtač iglom… da sam ikada bojio ogrtač bojom… da sam ikada šio ogrtač u vreme katine… da sam ikada pravio ogrtač zajedno sa svojim saputnicima u svetačkom životu.</p>
<p>[…i ovo pamtimo kao divan i čudesan kvalitet poštovanog Bakkule.]</p>
<p><a class="sc" id="sc16-19"></a>“Prijatelju, za ovih osamdeset godina otkako sam se zamonašio ne sećam se da sam ijednom prihvatio poziv kućedomaćina na ručak… da mi se ijednom javila misao: ‘Od kad bi me neki kućedomaćin pozvao na ručak!’… da sam ikada sedeo u nečijoj kući… da sam ikada jeo u nečijoj kući.”</p>
<p>[…i ovo pamtimo kao divan i čudesan kvalitet poštovanog Bakkule.]</p>
<p><a class="sc" id="sc20-25"></a>“Prijatelju, za ovih osamdeset godina otkako sam se zamonašio ne sećam se da sam se ijednom zagledao u oblik i izgled neke žene… da sam ikada podučavao Dhammi neku ženu, čak i strofu od četiri stiha… da sam ikada otišao u deo u kojem borave monahinje… da sam ikada podučava Dhammi monahinje… da sam ikada podučavao Dhammi neku iskušenicu… da sam ikada podučavao Dhammi tek zaređenu ženu.”</p>
<p>[…i ovo pamtimo kao divan i čudesan kvalitet poštovanog Bakkule.]</p>
<p><a class="sc" id="sc26-29"></a>“Prijatelju, za ovih osamdeset godina otkako sam se zamonašio ne sećam se da sam ijednom nekog zamonašio… ijednom nekom dao puno zaređenje… ijednom nekog učinio svojim učenikom… ijednom dopustio da neki mladi monah čeka na mene.”</p>
<p>[…i ovo pamtimo kao divan i čudesan kvalitet poštovanog Bakkule.]</p>
<p><a class="sc" id="sc30-37"></a>“Prijatelju, za ovih osamdeset godina otkako sam se zamonašio ne sećam se da sam se ijednom okupao u javnom kupatilu… da sam se ijednom okupao prahom za sapunjanje… ikada radi olakšavanja umora masirao udove svojih saputnika u svetačkom životu… da se ikada u meni javila tuga čak i toliko kratko koliko je potrebno da se pomuze krava… da sam ikada uzeo neki lek, čak ni komadić smole… da sam ikada koristio prostirku za sedenje… da sam ikada spavao u krevetu… da sam ikada period monsuna proveo u skloništu za to pripremljenom u nekom selu.”</p>
<p>[…i ovo pamtimo kao divan i čudesan kvalitet poštovanog Bakkule.]</p>
<p><a class="sc" id="sc38"></a>“Prijatelju, pošto sam otišao u beskućnike, sedam dana jeo sam isprošenu hranu kao dužnik; osmog dana krajnje znanje se javilo u meni.”</p>
<p>[To što je poštovani Bākkula sedam dana jeo isprošenu hranu kao dužnik, a osmog dana krajnje znanje se javilo u njemu, to pamtimo kao divan i čudesan kvalitet poštovanog Bakkule.]</p>
<p><a class="sc" id="sc39"></a>[Na to Aćela Kassapa reče:] “Želeo bih da budem primljen u ovu Dhammu i praksu, želim da budem potpuno zaređen.” I Aćela Kassapa bi primljen u ovu Dhammu i praksu, a potom bi potpuno zaređen. I uskoro, ne zadugo pošto je bio potpuno zaređen, boraveći u osami, usamljen, predan, marljiv i odlučan, poštovani Kassapa, ostvarivši ga sam za sebe neposrednim znanjem, ovde i sada dostiže i ostade na tom najvišem cilju svetačkog života, zbog kojeg najvrsniji mladići odlaze od doma u beskućništvo. Neposredno je znao: “Nema više preporađanja, proživljen je svetački život, zadatak je obavljen. Ničeg više nema da se uradi na ovome svetu.” I poštovani Kassapa postade jedan od arahanta.</p>
<p><a class="sc" id="sc40"></a>Potom, jednom drugom prilikom, poštovani Bākkula uze ključ i krenu od jedne do druge ćelije, govoreći: “Izađite, poštovana gospodo; izađite, poštovana gospodo. Danas ću doseći konačnu nibbānu. ”</p>
<p>[To što je poštovani Bākkula uzeo ključ i krenuo od jedne do druge ćelije, govoreći: “Izađite, poštovana gospodo; izađite, poštovana gospodo. Danas ću doseći konačnu nibbānu”, to pamtimo kao divan i čudesan kvalitet poštovanog Bakkule.]</p>
<p><a class="sc" id="sc41"></a>I tako, sedeći u sred Sanghe monaha, poštovani Bākkula dostiže konačnu nibbānu.</p>
<p>[To što poštovani Bākkula sedeći u sred Sanghe monaha dostiže konačnu nibbānu, to takođe pamtimo kao divan i čudesan kvalitet poštovanog Bakkule.]</p>
</article>
<aside id="metaarea">
<p>Prevod <span class="author">Branislav Kovačević</span>.</p>
<p>Samo za besplatnu distribuciju, kao dar Dhamme</p>
<p>Copyright © 2014:</p>
<p><a href="http://creativecommons.org/licenses/by-nc-sa/3.0/deed.sr">Оvaj sajt je licenciran pod uslovima licence Creative Commons</a>. <a href="http://srednjiput.rs/pali-kanon/sutta-pitaka/maddhima-nikaya/mn-124-bahula-sutta/?full-site=true" rel="nofollow">Text sourced from srednjiput.rs.</a></p>
</aside>
</section>
</div>
</body>
</html>
