<!DOCTYPE html>
<html>
<head>
<meta author="Branislav Kovačević">
<title></title>
</head>
<body>
<div id="text" lang="sr">
<section class="sutta" id="mn98">
<article>
<div class="hgroup">
<p class="division">Mađđhima Nikāya</p>
<p>Vasettha sutta</p>
<h1>98. Govor Vāseṭṭhi</h1>
</div>
<p><a class="sc" id="sc1"></a><span class="evam">Ovako sam čuo</span>. Jednom je prilikom Blaženi živeo kraj Iććhanangale, u šumi blizu Iććhanangale.</p>
<p><a class="sc" id="sc2"></a>A tom prilikom je jedan broj poznatih, dobro stojećih bramana boravio u Iććhanangali i to braman Ćanki, braman Tārukkha, braman Pokkharasāti, braman Đāṇusoṇi, braman Todeyya i drugi poznati, dobro stojeći bramani.</p>
<p><a class="sc" id="sc3"></a>Onda, dok su bramanski učenici Vāseṭṭa i Bhāradvāđa hodali i lutali radi vežbe, ovakva se rasprava povede među njima. „Kada je neko braman?“ A bramanski učenik Bhāradvāđa reče: „Kada je neko dobro rođen sa obe strane, čistog majčinog i očevog porekla sedam generacija unazad, kada mu se ništa ne može zameriti i besprekoran je u pogledu loze, tada je neko braman“. A bramanski učenik Vāseṭṭa reče: „Kada je neko čestit i ispunjava dužnosti, tada je neko braman“.</p>
<p><a class="sc" id="sc4"></a>Ali bramanski učenik Bhāradvāđa nije mogao ubediti bramanskog učenika Vāseṭṭu, niti je bramanski učenik Vāseṭṭa mogao ubediti bramanskog učenika Bhāradvāđu.</p>
<p><a class="sc" id="sc5"></a>Onda se bramanski učenik Vāseṭṭa obrati bramanskom učeniku Bhāradvāđi: „Gospodine, asketa Gotama, sin plemena Sakya, koji je napustio klan Sakyana, živi kraj Iććhanangale, u šumi blizu Iććhanangale. I ovakav se dobar glas proširio tom prilikom: 'Zaista je Blaženi usavršen, potpuno probuđen, obdaren znanjem i veštinom, uzvišen, znalac svetova, nenadmašni vodič onih kojima treba putokaz, učitelj božanskim i ljudskim bićima, budan, blažen’. Hajde, Bhāradvāđa, otidimo do askete Gotame i upitajmo ga o tome. Kako odgovori, tako ćemo zapamtiti“.—„Dobro, gospodine“, odgovori bramanski učenik Bhāradvāđa.</p>
<p><a class="sc" id="sc6"></a>Onda dva bramanska učenika, Vāseṭṭa i Bhāradvāđa, otidoše do Blaženog i pozdraviše se sa njim. Kada ovaj učtiv i prijateljski razgovor bi završen, sedoše oni sa strane i bramanski učenik Vāseṭṭa se obrati Blaženom u stihovima:</p>
<p><a class="sc" id="sc7"></a>Vāseṭṭa</p>
<blockquote class="gatha"><p>1. Za obojicu nas je potvrđeno<br>
da posedujemo znanje o tri Vede,<br>
jer ja sam učenik Pokkharasātija,<br>
a on učenik Tārukkhe.</p>
<p>2. Potpuno smo savladali<br>
sve o čemu vedski znalci podučavaju;<br>
vešti u filologiji i gramatici,<br>
svojim učiteljima u raspravi smo ravni.</p>
<p>3. A između nas izbi rasprava, Gotamo,<br>
u vezi sa pitanjem rođenja i klase:<br>
Bhāradvāđa kaže da braman postaje rođenjem,<br>
dok ja smatram da se braman postaje delima.<br>
Takva je, o mudri, bila naša rasprava.</p>
<p>4. Pošto nijedan nije mogao ubediti onog drugog<br>
ili ga navesti da uvidi njegovo stajalište,<br>
došli smo da pitamo Vas, gospodine,<br>
koji je nadaleko čuven kao Buda.</p>
<p>5. Kao što se ljudi otvorenih dlanova okrenu<br>
prema Mesecu kad je u punoj snazi,<br>
isto tako u svetu cene Vas<br>
i iskazuju poštovanje, Gotamo.</p>
<p>6. Zato pitamo Vas, Gotamo,<br>
znalca što se u ovom svetu javi:<br>
je li neko braman rođenjem ili delima?<br>
Objasnite nama koji to ne znamo<br>
kako ćemo prepoznati bramana.“</p></blockquote>
<p><a class="sc" id="sc8"></a>Buda</p>
<blockquote class="gatha"><p>7. “Objasniću vam onako kako zaista jeste,<br>
Vāseṭṭa“, reče Blaženi:<br>
„opšte podele živih bića,<br>
jer mnogo je vrsti rođenja.</p>
<p>8. Uzmi prvo travu i drveće:<br>
iako nemaju samosvest,<br>
njihovo rođenje im je upadljivo obeležje;<br>
jer mnogo je vrsti rođenja.</p>
<p>9. Zatim dolaze moljci i leptiri<br>
i sve tako tamo čak do mrava:<br>
njihovo rođenje im je upadljivo obeležje;<br>
jer mnogo je vrsti rođenja.</p>
<p>10. Zatim poznaj vrste četvoronožaca<br>
[raznih vrsta] malih i velikih:<br>
njihovo rođenje im je upadljivo obeležje;<br>
jer mnogo je vrsti rođenja.</p>
<p>11. Poznaj one što noge su im stomak,<br>
naime, dugorepu porodicu zmija:<br>
njihovo rođenje im je upadljivo obeležje;<br>
jer mnogo je vrsti rođenja.</p>
<p>12. Poznaj takođe ribe u vodama<br>
što lutaju svetom tečnosti:<br>
njihovo rođenje im je upadljivo obeležje;<br>
jer mnogo je vrsti rođenja.</p>
<p>13. Sledeće poznaj ptice što krilima krče svoj put<br>
dok jurišaju u nebeske visine:<br>
njihovo rođenje im je upadljivo obeležje;<br>
jer mnogo je vrsti rođenja.</p>
<p><a class="sc" id="sc9"></a>14. I dok među tim rođenjima razlike<br>
u rođenjima čini upadljivo obeležje,<br>
kod ljudi nerazlikovanje u rođenjima<br>
čini njihovo upadljivo obeležje.</p>
<p>15. Ni po kosi, ni po glavi,<br>
ni po ušima, ni po očima,<br>
ni po ustima, ni po nosu,<br>
ni po usnama, ni po obrvama;</p>
<p>16. Niti po ramenima ili vratu,<br>
ni po stomaku ili leđima,<br>
ni po stražnjici ili grudima,<br>
ni po anusu ili genitalijama;</p>
<p>17. Ni po šakama, ni po stopalima,<br>
ni po prstima ili noktima,<br>
ni po kolenima, ni po butinama,<br>
niti po boji njihovog glasa:<br>
Ovde rođenje ne čini upadljivo obeležje,<br>
kao kod drugih vrsta rođenja.</p>
<p>18. U samim ljudskim telima<br>
nikakvu razliku nije moguće naći.<br>
Razlika među ljudskim bićima<br>
čista je verbalna oznaka.</p>
<p><a class="sc" id="sc10"></a>19. Onaj ko među ljudima živi<br>
od obrade zemlje, treba da znaš,<br>
naziva se zemljoradnikom, Vāseṭṭa;<br>
on nije braman.</p>
<p>20. Onaj ko među ljudima živi<br>
od različitih zanata, treba da znaš,<br>
naziva se zanatlijom, Vāseṭṭa;<br>
on nije braman.</p>
<p>21. Onaj ko među ljudima živi<br>
od trgovine, treba da znaš,<br>
naziva se trgovcem, Vāseṭṭa;<br>
on nije braman.</p>
<p>22. Onaj ko među ljudima živi<br>
služeći drugima, treba da znaš,<br>
naziva se slugom, Vāseṭṭa;<br>
on nije braman.</p>
<p>23. Onaj ko među ljudima živi<br>
zahvaljujući krađi, treba da znaš,<br>
naziva se lopovom, Vāseṭṭa;<br>
on nije braman.</p>
<p>24. Onaj ko među ljudima živi<br>
zahvaljujući luku i streli, treba da znaš,<br>
naziva se vojnikom, Vāseṭṭa;<br>
on nije braman.</p>
<p>25. Onaj ko među ljudima živi<br>
zahvaljujući popovskoj veštini, treba da znaš,<br>
naziva se sveštenikom, Vāseṭṭa;<br>
on nije braman.</p>
<p>26. Ko god među ljudima vlada<br>
gradom i zemljom, treba da znaš,<br>
naziva se vladarem, Vāseṭṭa;<br>
on nije braman.</p>
<p><a class="sc" id="sc11"></a>27. Ne nazivam nekog bramanom<br>
zbog njegovog porekla i loze.<br>
Ako u njemu prepreka još uvek ima,<br>
on je tek neko ko govori „gospodine“.<br>
Onog bez igde ičega, bez vezanosti,<br>
njega bramanom zovem.</p>
<p>28. Ko zaista presekavši sve okove ne drhti,<br>
ko prianjanje nadiđe,<br>
bez spona ikakvih,<br>
njega ja bramanom zovem.</p>
<p>29. Ko preseče am (zlovolje) i remen (žudnje),<br>
lanac pogrešnih stavova,<br>
ko prepreku neznanja ukloni, probuđen,<br>
njega bramanom zovem.</p>
<p>30. Ko ne čineći ništa nažao,<br>
strpljivo podnosi porugu, udarce i zatvor,<br>
čija je snaga u strpljenju, toj sili moćnoj,<br>
njega bramanom zovem.</p>
<p>31. Ko je bez srdžbe uzeo zavet,<br>
vrlina pun, pročišćen,<br>
ukroćen, u poslednjem telu,<br>
njega bramanom zovem.</p>
<p>32. Ko ne prijanja za slasti čula,<br>
baš kao ni kap kiše za list lotosov<br>
ili gorušice seme za vrh igle,<br>
njega ja bramanom zovem.</p>
<p>33. Ko upravo na ovom mestu upozna<br>
i kraj sopstvenoj patnji,<br>
odloži tovar i bez ikakvih je veza,<br>
njega ja bramanom zovem.</p>
<p>34. Ko je dubokog znanja, mudrosti ima<br>
da dobar put od lošeg razluči,<br>
ko na najviši cilj stigao je,<br>
njega ja bramanom zovem.</p>
<p>35. Ko se ne meša ni sa kućedomaćinima,<br>
a ni sa beskućnicima,<br>
ko svog boravišta nema, a malo želja,<br>
njega ja bramanom zovem.</p>
<p>36. Ko god se okanuo štapa<br>
prema svakom biću,<br>
ko ne ubija, niti zbog njega iko ubijen biva,<br>
njega ja bramanom zovem.</p>
<p>37. Trpeljiv među netrpljevima,<br>
miran među nasilnima,<br>
ne žudi među žudnjom zaslepljenima,<br>
njega ja bramanom zovem.</p>
<p>38. Sa koga su pohlepa i mržnja,<br>
gordost i licemerje otpali<br>
k’o seme gorušice sa vrha igle,<br>
njega ja bramanom zovem.</p>
<p>39. Ko god zbori reči ne grube,<br>
već poučne, prijatne,<br>
reči koje nikoga ne povređuju,<br>
njega ja bramanom zovem.</p>
<p>40. I ko god ne uzima ono<br>
što mu dato nije, dugo ili kratko,<br>
malo ili veliko, prijatno ili neprijatno,<br>
njega ja bramanom zovem.</p>
<p>41. Ko želja nema za svetom ovim,<br>
za svetom narednim,<br>
takvoga bez strasti, nesputanoga,<br>
ja bramanom zovem.</p>
<p>42. Ko želja nema,<br>
kog sumnje ne muče<br>
i na čvrsto tlo besmrtnosti stupio je,<br>
njega ja bramanom zovem.</p>
<p>43. Ko god je vezanost<br>
i za dobro i za zlo nadišao,<br>
bez žalosti, bez strasti,<br>
njega ja bramanom zovem.</p>
<p>44. Blistavog i čistog poput Meseca,<br>
spokojnog, a ne uzburkanog,<br>
s radošću i bez žeđi za novim rođenjem,<br>
njega ja bramanom zovem.</p>
<p>45. Ko je prešao močvaru želja,<br>
ko obmanu ovu prozre i drugu obalu dosegne,<br>
zadubljen, bez žeđi i sumnji, ko je do nibbāne stigao,<br>
njega ja bramanom zovem.</p>
<p>46. Ko god odustavši od slasti čula,<br>
među beskućnike pobegne,<br>
bez žudnje za užicima i novim životom,<br>
njega ja bramanom zovem.</p>
<p>47. Ko god odustavši od žudnje,<br>
među beskućnike pobegne,<br>
bez žudnje za užicima i novim životom,<br>
njega ja bramanom zovem.</p>
<p>48. Ko je leđa okrenuo vezama ljudskim<br>
i božanske nadišao,<br>
svaku vezu presekao,<br>
njega ja bramanom zovem.</p>
<p>49. Napustio je i zadovoljstvo i nezadovoljstvo,<br>
ohlađen, bez gomilanja,<br>
pobednik nad čitavim svetom, heroj,<br>
njega ja bramanom zovem.</p>
<p>50. Ko god zna sve načine<br>
nestanka i nastanka bića,<br>
nesputan, dobrih dela, budan,<br>
njega ja bramanom zovem.</p>
<p>51. Čije mesto preporađanja ne znaju<br>
ni bogovi, ni duhovi, a ni ljudi,<br>
ko je svaki trag za sobom izbrisao,<br>
njega ja bramanom zovem.</p>
<p>52. Za njega ničega nema,<br>
ni pre ni posle, a ni u sredini,<br>
bez ičega, ničim zarobljen,<br>
njega ja bramanom zovem.</p>
<p>53. Ko god je predvodnik ljudi,<br>
plemenit, heroj, veliki mudrac,<br>
utrnulih žudnji, čist, probuđen,<br>
njega ja bramanom zovem.</p>
<p>54. Ko svoja ranija boravišta zna,<br>
ko vidi i nebesa i paklove,<br>
a života novih pred njim nema,<br>
njega ja bramanom zovem.</p>
<p><a class="sc" id="sc12"></a>55. Jer ime i poreklo se daju<br>
tek kao puke oznake u svetu ovome;<br>
poreklo im u običajima,<br>
daju se čas ovde, čas tamo.</p>
<p>56. U onima koji tu činjenicu ne znaju,<br>
pogrešna gledišta već dugo su obeležje njihovog srca;<br>
i pošto ne znaju, objavljuju nam:<br>
’Braman se rođenjem postaje’.</p>
<p>57. Ne postaje se braman rođenjem,<br>
kao što se rođenjem ni ne-braman postaje.<br>
Delima neko braman postaje,<br>
delima drugi ne-braman postaje.</p>
<p>58. Jer ljudi su zemljoradnici delima svojim,<br>
kao što dela i zanatliju stvore;<br>
ljudi su trgovci zbog dela svojih,<br>
njihova dela ih slugama čine.</p>
<p>59. I lopovi ljudi postaju delima svojim,<br>
po delima svojim vojnici takođe;<br>
zbog dela svojih drugi su sveštenici,<br>
kao i vladare što njihova dela čine.</p>
<p><a class="sc" id="sc13"></a>60. Tako dakle istinski mudraci<br>
vide postupak onakvim kakav zaista jeste,<br>
vidioci uslovljenog nastanka<br>
vešti u delovanju i njegovim rezultatima.</p>
<p>61. Dela pokreću ovaj svet,<br>
dela ovu generaciju pokreću.<br>
Živa bića sputana su delima<br>
kao i čivijom točak kočije.</p>
<p>62. Posvećenošću, svetačkim životom,<br>
samoobuzdanošću i unutrašnjim radom —<br>
time neko postaje braman,<br>
u tome najviše bramanstvo počive.</p>
<p>63. Onoga ko poseduje trostruko znanje,<br>
mirnoga, bića sasvim utrnuloga:<br>
Njega, o Vāseṭṭa, znaj<br>
poput Brame i Sakke za one koji razumeju.“</p></blockquote>
<p><a class="sc" id="sc14"></a>Kad ovo bi rečeno, bramanski učenici Vāseṭṭa i Bhāradvāđa rekoše Blaženom: „Odlično, učitelju Gotamo! Odlično, učitelju Gotamo! Baš kao kad bi neko ispravio nešto što je do tada stajalo naglavce, otkrio nešto što je bilo skriveno, pokazao put zalutalome ili upalio svetiljku u tami, tako da oni koji imaju oči mogu da vide, isto tako je poštovani Gotama—na više različitih načina—razjasnio Dhammu. Uzimam učitelja Gotamu za utočište, njegovo učenje i zajednicu monaha za utočište. Neka nas učitelj Gotama prihvati kao svoje nezaređene sledbenike koji, od sad pa do kraja života, pronađoše svoje utočište!“</p>
</article>
<aside id="metaarea">
<p>Prevod <span class="author">Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © 2014:</p>
<p><a href="http://creativecommons.org/licenses/by-nc-sa/3.0/deed.sr" target="_blank">Оvaj sajt je licenciran pod uslovima licence Creative Commons</a>. </p>
<p><a href="http://srednjiput.rs/pali-kanon/sutta-pitaka/maddhima-nikaya/" target="_blank">Text sourced from srednjiput.rs.</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>