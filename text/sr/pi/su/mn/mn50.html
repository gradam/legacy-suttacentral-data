<!DOCTYPE html>
<html>
<head>
<meta author="Branislav Kovačević">
<title></title>
</head>
<body>
<div id="text" lang="sr">
<section class="sutta" id="mn50">
<article>
<div class="hgroup">
<p class="division">Mađđhima Nikāya</p>
<p>Maratajjaniya sutta</p>
<h1>50. Prekorevanje Māre</h1>
</div>
<p><a class="sc" id="sc1"></a><span class="evam">Ovako sam čuo</span>. Jednom je prilikom poštovani Mahā-Moggallāna živeo u zemlji Bhagga, kraj Sumsumāragire, u Bhesakaḷa gaju, parku jelena. </p>
<p><a class="sc" id="sc2"></a>I tako je poštovani Mahā-Moggallāna tom prilikom hodao tamo-amo na otvorenom. A Māra, Zli, tada uđe u stomak poštovanog Mahā-Moggallāne, u njegova creva. A poštovani Mahā-Moggallāna je ovako razmišljao: „Zašto mi je stomak tako težak? Kao da sam se prejeo“. Tako on prestade da hoda i uđe u svoju kolibu, te sede na pripremljeno mesto.</p>
<p><a class="sc" id="sc3"></a>Kada je seo, dobro sam sebe osmotri i vide da je Māra, Zli, ušao u njegov stomak, ušao u creva. Kad to vide, reče: „Izlazi, Zli! Izlazi, Zli! Ne uznemiravaj Tathāgatu, ne uznemiravaj Tathāgatinog učenika, jer će ti to doneti štetu i patnju za dugo vremena.“</p>
<p><a class="sc" id="sc4"></a>Na to Māra, Zli, pomisli: „Ovaj asketa me ne zna, ovaj asketa me ne vidi kada to govori. Čak me ni njegov učitelj ne bi tako brzo prepoznao, pa kako bi onda mogao on?“</p>
<p><a class="sc" id="sc5"></a>Zatim poštovani Mahā-Moggallāna reče: „Još kako dobro te znam, Zli. Nemoj misliti: ’On me ne zna’. Ti si Māra, Zli. Ovako si mislio: ’Ovaj asketa me ne zna, ovaj asketa me ne vidi kada to govori. Čak me ni njegov učitelj ne bi tako brzo prepoznao, pa kako bi onda mogao on?’“</p>
<p><a class="sc" id="sc6"></a>Na to Māra, Zli, pomisli: „Ovaj asketa me ne zna, ovaj asketa me ne vidi kada to govori“, na šta izađe na usta poštovanog Mahā-Moggallāne i stade naslonjen na dovratak.</p>
<p><a class="sc" id="sc7"></a>Poštovani Mahā-Moggallāna ga vide kako stoji i reče: „I tu te vidim, Zli. Nemoj misliti: ’On me ne vidi’. Stojiš naslonjen na dovratak, Zli.</p>
<p><a class="sc" id="sc8"></a>Jednom se dogodilo, Zli, da sam bio Māra po imenu Dusi, i imao sam sestru Kali. Ti si bio njezin sin, dakle moj sestrić.</p>
<p><a class="sc" id="sc9"></a>A tom prilikom Blaženi Kakusandha, usavršen i potpuno probuđen, pojavio se u ovome svetu. I Blaženi Kakusandha, usavršen i potpuno probuđen, imao je dvojicu glavnih učenika Vidhūru i Sañđīvu. Među svim učenicima Blaženog Kakusandhe, usavršenim i potpuno probuđenim, nije bio nijedan ravan Vidhūri u podučavanju Dhamme. Zbog toga je poštovani Vidhūra i dobio ime „Vidhūra“. Ali poštovani Sañđīva, otišavši je u šumu, u podnožje drveta ili u praznu kolibu, bez poteškoća je ulazio u stanje prestanka opažaja i osećaja.</p>
<p><a class="sc" id="sc10"></a>I tako se dogodilo, Zli, da je poštovani Sañđīva jednom seo u podnožje nekog drveta i ušao u stanje prestanka opažaja i osećaja. A neki govedari, pastiri i ratari koji su tuda prolazili videše poštovanog Sañđīvu kako sedi u podnožju drveta, u stanju prestanka opažaja i osećaja, te pomisliše: ’Zadivljujuće je, gospodo, čudesno! Ovaj asketa sedi ovde mrtav. Hajde da ga kremiramo’. Tako govedari, pastiri i ratari nakupiše trave, drva i kravljeg izmeta, natrpaše oko tela poštovanog Sañđīve, te zapališe vatru, a onda odoše svojim putem.</p>
<p><a class="sc" id="sc11"></a>Tako, Zli, kada se noć okončala, poštovani Sañđīva izađe iz tog stanja. Otresao je svoj ogrtač i onda, pošto je bilo jutro, uze prosjačku zdelu i gornji ogrtač, te ode u selo da isprosi hrane. A oni govedari, pastiri i ratari, prolazeći ugledaše poštovanog Sañđīvu kako prosi hranu, pa pomisliše: ’Zadivljujuće je, gospodo, čudesno! Onaj asketa koji je tamo sedeo mrtav, oživeo je!’ Zbog toga je poštovani Sañđīva dobio naziv ’Sañđīva’.</p>
<p><a class="sc" id="sc12"></a>Potom, Zli, Māra Dusi ovako pomisli: ’Postoje ovi vrli monasi dobre naravi, ali ja ne znam odakle dolaze i kuda idu. Kako bi bilo da zaposednem bramane kućedomaćine i kažem im: „Vređajte, grdite, psujte i šikanirajte te vrle monahe dobre naravi; a onda, kada su tako vređani, grđeni, psovani i šikanirani, neka promena će se dogoditi u njihovim umovima i Māra Dusi će pronaći priliku za sebe“.’</p>
<p><a class="sc" id="sc13"></a>I tako Māra Dusi zaposedne bramane kućedomaćine i kaže im: ’Vređajte, grdite, psujte i šikanirajte te vrle monahe dobre naravi; a onda, kada su tako vređani, grđeni, psovani i šikanirani, neka promena će se dogoditi u njihovim umovima i Māra Dusi će možda uloviti priliku za sebe’. I kada je Māra Dusi zaposeo bramane kućedomaćine, oni su vređali, grdili, psovali i šikanirali vrle monahe dobre naravi ovako: „Ti ćelavci askete, ti crni podanički izrodi nastali od Srodnikovih tabana tvrde: 'Mi smo meditanti, mi smo meditanti!', te povijenih ramena, pognute glave i svi mlitavi, meditiraju, premeditiraju, izmeditiraju i odmeditiraju. Baš kao što sova na grani čekajući na skočimiša meditira, premeditira, izmeditira i odmeditira ili kao što šakal na obali reke čekajući na ribu meditira, premeditira, izmeditira i odmeditira ili kao što mačka uz dovratak, u ostavi ili kraj odvoda meditira, premeditira, izmeditira i odmeditira ili kao što magarac kad mu skinu tovar stoji meditira, premeditira, izmeditira i odmeditira, isto tako ti ćelavci askete, ti crni podanički izrodi nastali od Srodnikovih tabana tvrde: 'Mi smo meditanti, mi smo meditanti!', te povijenih ramena, pognute glave i svi mlitavi, meditiraju, premeditiraju, izmeditiraju i odmeditiraju“. Tako, Zli, većina tih ljudskih bića, kada su umrli, posle sloma tela, posle smrti, ponovo su se rodili u svetu lišavanja, na lošem odredištu, u nižim svetovima, čak u paklu.</p>
<p><a class="sc" id="sc14"></a>A Blaženi Kakusandha, usavršen i potpuno probuđen, ovako reče monasima: ’Monasi, Māra Dusi je zaposeo bramane kućedomaćine i kaže im: „Vređajte, grdite, psujte i šikanirajte te vrle monahe dobre naravi; a onda, kada su tako vređani, grđeni, psovani i šikanirani, neka promena će se dogoditi u njihovim umovima i Māra Dusi će možda uloviti priliku za sebe“. Zato, monasi, živite obasjavajući jednu stranu sveta umom prožetim prijateljskom ljubavlju, isto tako i drugu, isto tako i treći, isto tako i četvrtu; takođe iznad, ispod, unaokolo, svuda i svakoga kao i sebe; živite obasjavajući čitav svet umom prožetim prijateljskom ljubavlju, obilnom, uzvišenom, nemerljivom, bez ikakvog neprijateljstva i zlovolje u sebi. Živite obasjavajući jednu stranu sveta umom prožetim saosećanjem… umom prožetim saradošću… umom prožetim spokojstvom… bez ikakvog neprijateljstva i zlovolje u sebi.’</p>
<p><a class="sc" id="sc15"></a>Zli, kada je Blaženi Kakusandha, usavršen i potpuno probuđen, tako posavetovao i uputio monahe, oni otidoše u šumu, u podnožje drveta ili u praznu kolibu i tamo su živeli obasjavajući jednu stranu sveta umom prožetim prijateljskom ljubavlju… umom prožetim saosećanjem… umom prožetim sa-radošću… umom prožetim spokojstvom… bez ikakvog neprijateljstva i zlovolje u sebi.</p>
<p><a class="sc" id="sc16"></a>Potom, Zli, Māra Dusi ovako pomisli: 'Iako radim to što radim, još uvek ne znam ne znam odakle dolaze i kuda idu ovi vrli monasi dobre naravi. Hajde sad da zaposednem bramane kućedomaćine i kažem im: 'Poštujte, klanjajte se, hvalite i slavite monahe dobre naravi; a onda, kada su tako poštovani, klanjani, hvaljeni i slavljeni, neka promena će se dogoditi u njihovim umovima i Māra Dusi će možda uloviti priliku za sebe’.</p>
<p><a class="sc" id="sc17"></a>I tako Māra Dusi zaposedne bramane kućedomaćine i kaže im: 'Poštujte, klanjajte se, hvalite i slavite monahe dobre naravi; a onda, kada su tako poštovani, klanjani, hvaljeni i slavljeni, neka promena će se dogoditi u njihovim umovima i Māra Dusi će možda uloviti priliku za sebe’. I kada je Māra Dusi zaposeo bramane kućedomaćine, oni su poštovali, klanjali se, hvalili i slavili monahe dobre naravi. Tako, Zli, većina tih ljudskih bića, kada su umrli, posle sloma tela, posle smrti, ponovo su se rodili na dobrom odredištu, u nebeskom svetu.</p>
<p><a class="sc" id="sc18"></a>A Blaženi Kakusandha, usavršen i potpuno probuđen, ovako reče monasima: ’Monasi, Māra Dusi je zaposeo bramane kućedomaćine i kaže im: „Poštujte, klanjajte se, hvalite i slavite monahe dobre naravi; a onda, kada su tako poštovani, klanjani, hvaljeni i slavljeni, neka promena će se dogoditi u njihovim umovima i Māra Dusi će možda uloviti priliku za sebe“. Zato, monasi, živite kontemplirajući nečistoću tela, uočavajući odbojnost hrane, opažajući prestanak očaranosti čitavim ovim svetom, kontemplirajući prolaznost svih tvorevina’.</p>
<p><a class="sc" id="sc19"></a>Zli, kada je Blaženi Kakusandha, usavršen i potpuno probuđen, tako posavetovao i uputio monahe, oni otidoše u šumu, u podnožje drveta ili u praznu kolibu i tamo su živeli kontemplirajući nečistoću tela, uočavajući odbojnost hrane, opažajući prestanak očaranosti čitavim ovim svetom, kontemplirajući prolaznost svih tvorevina.</p>
<p><a class="sc" id="sc20"></a>Potom, kada bi jutro, Blaženi Kukusandha, usavršen i potpuno probuđen, obuče se i uze prosjačku zdelu i gornji ogrtač, te u pratnji svog pratioca poštovanog Vidhūre ode u selo da isprosi hrane.</p>
<p><a class="sc" id="sc21"></a>A Māra Dusi zaposednu nekog dečaka, te ovaj uze kamen i pogodi njime poštovanog Vidhūru u glavu i razbi mu je. Glave oblivene krvlju, poštovani Vidhūra pratio je u stopu Blaženog Kakusandhu, usavršenog i potpuno probuđenog. Onda se Blaženi Kakusandha, usavršen i potpuno probuđen, okrenu i pogleda ga slonovskim pogledom. ’Ovaj Māra Dusi stvarno ne zna za meru’. I sa tim pogledom, Zli, Māra Dusi pade sa onog mesta i ponovo se pojavi u Velikom čistilištu.</p>
<p><a class="sc" id="sc22"></a>Dakle, Zli, postoje tri naziva za Veliko čistilište: čistilište šest osnova kontakta, čistilište nabijanja na kolac i čistilište najvećeg bola. Onda, Zli, čuvari čistilišta dođoše do mene i rekoše: ’Dobri gospodine, kada se štap koji kroz telo prolazi odgore i onaj koji prolazi odole sretnu kod tvog srca, tada ćeš znati: „U čistilištu se pečem hiljadu godina“.’</p>
<p><a class="sc" id="sc23"></a>Mnogo godina, Zli, mnogo vekova, mnogo milenijuma, pekao sam se u tom Velikom čistilištu. Deset milenijuma pekao sam se u dodatku Velikog čistilišta, doživljavajući osećaj koji se naziva ’izlazak iz opekotina’. Oblik mog tela, Zli, bio je poput ljudskog tela, ali je glava bila u obliku riblje.</p>
<blockquote class="gatha"><p><a class="sc" id="sc24"></a>Sa čime bi se moglo uporediti čistilište<br>
u kojem se pekao Dusi, napasnik<br>
nad Vidhūrom, učenikom<br>
i bramanom Kakusandhom?<br>
Gvozdena koplja, na stotine,<br>
i svako posebno patnju zadaje;<br>
sa time bi se moglo uporediti čistilište<br>
u kojem se pekao Dusi, napasnik<br>
nad Vidhūrom, učenikom<br>
i bramanom Kakusandhom.</p>
<p>Crni, mnogo imaš da propatiš<br>
što si povredio tog monaha,<br>
učenika Probuđenoga,<br>
koji neposredno za to zna.</p>
<p><a class="sc" id="sc25"></a>U sred okeana<br>
jedna zgrada čitav eon postoji,<br>
svetluca safirima, blista ognjeno<br>
jasnom, prozračnom svetlošću,<br>
u njoj plešu nimfe duginih boja<br>
svojim kompleksnim, bogatim ritmovima.</p>
<p>Crni, mnogo imaš da propatiš…<br>
koji neposredno za to zna.</p>
<p><a class="sc" id="sc26"></a>Ja sam onaj koji je, kad ga je<br>
Probuđeni lično obodrio,<br>
zatresao palatu Migārine majke<br>
jednim nožnim prstom, dok su monasi gledali.</p>
<p>Crni, mnogo imaš da propatiš…<br>
koji neposredno za to zna.</p>
<p><a class="sc" id="sc27"></a>Ja sam onaj koji je, držeći čvrsto<br>
snagu natprirodnih moći,<br>
prostresao čitavu Veđayanta palatu<br>
noćnim prstom, kako bih protresao božanstva:</p>
<p>Crni, mnogo imaš da propatiš…<br>
koji neposredno za to zna.</p>
<p><a class="sc" id="sc28"></a>Ja sam onaj koji je u toj palati<br>
Sakki postavio sledeće pitanje:<br>
’Znaš li ti, onda, prijatelju, oslobođenje<br>
kroz potpuno iskorenjivanje žudnje?’<br>
Na to je Sakka odgovorio<br>
iskreno na postavljeno pitanje:</p>
<p>Crni, mnogo imaš da propatiš…<br>
koji neposredno za to zna.</p>
<p><a class="sc" id="sc29"></a>Ja sam onaj koji je razmišljao da Brami<br>
postavi ovo pitanje u nebeskom Sudhamma holu:<br>
’Postoji li, prijatelju, još uvek u tebi<br>
pogrešno gledište koje si jednom prihvatio?<br>
Vidiš li sada jasno prolaznost<br>
nebeskog blistavog sjaja?’<br>
A Brama mi tada odgovori<br>
iskreno i po redu:<br>
’Nema u meni, gospodine, više<br>
pogrešnog gledišta jednom prihvaćenog;<br>
Sav nebeski blistavi sjaj<br>
sada jasno vidim kao prolazan;<br>
opozivam svoju raniju tvrdnju<br>
da on je trajan, večan’:</p>
<p>Crni, mnogo imaš da propatiš…<br>
koji neposredno za to zna.</p>
<p><a class="sc" id="sc30"></a>Ja sam onaj koji je, kroz oslobođenje,<br>
dotakao sam vrh planine Sineru,<br>
posetio Pubbavideha šumu<br>
i druge krajeve gde ljudi žive.</p>
<p>Crni, mnogo imaš da propatiš<br>
što si povredio tog monaha,<br>
učenika Probuđenoga,<br>
koji neposredno za to zna.</p>
<p><a class="sc" id="sc31"></a>Nikada nije bila pronađena vatra<br>
čija je namera: ’Hajde da opečem budalu’,<br>
već budala koji krene na vatru<br>
sam sebe ispeče delima svojim.<br>
Isto tako i ti, Māra:<br>
krenuvši na Tathāgatu,<br>
nalik budali što se s vatrom igra,<br>
jedino samog sebe opečeš.<br>
Nasrnuvši na Tathāgatu<br>
mnogo si loših zasluga stekao.<br>
Zli, možeš li da zamisliš<br>
da tvoja zlodela ne dozru?<br>
Time što činiš, gomilaš zlo<br>
koje će dugo potrajati, o nesrećniče!<br>
Māra, podalje se drži od Budnoga,<br>
ne isprobavaj svoje trikove na monasima.“</p>
<p>Tako je monah prekoreo Māru<br>
u u Bhesakaḷa gaju,<br>
na šta ovaj mračni duh<br>
na licu mesta nestade bez traga.</p></blockquote>
</article>
<aside id="metaarea">
<p>Prevod <span class="author">Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © 2014:</p>
<p><a href="http://creativecommons.org/licenses/by-nc-sa/3.0/deed.sr" target="_blank">Оvaj sajt je licenciran pod uslovima licence Creative Commons</a>. </p>
<p><a href="http://srednjiput.rs/pali-kanon/sutta-pitaka/maddhima-nikaya/" target="_blank">Text sourced from srednjiput.rs.</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>